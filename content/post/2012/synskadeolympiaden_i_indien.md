---
title: Synskadeolympiaden i Indien
lastmod: 2012-10-12
date: 2012-10-12
summary: "Skildrad av Håkan Thomsson \n Ladda ner dokument med partier från olympiaden (Word-fil, nytt fönster). Den fjortonde schackolympiaden för synskadade spelades i Chennai i Indien den 10 - 19 augusti 2012. Ryssland segrade före Ukraina, Spanien och Tyskland. Värdnationen Indien blev femma. Sverige belade sextondeplatsen. 25 lag deltog. Håkan Thomssons referat från Synskadeolympiaden i Indien."
---

**Skildrad av Håkan Thomsson  
[Ladda ner dokument med partier från olympiaden (Word-fil, nytt fönster).](/file/partier_olympiaden_2012.doc)**

Den fjortonde schackolympiaden för synskadade spelades i Chennai i Indien den 10 - 19 augusti 2012. Ryssland segrade före Ukraina, Spanien och Tyskland. Värdnationen Indien blev femma. Sverige belade sextondeplatsen. 25 lag deltog.

Det svenska laget samlades på Arlanda flygplats vid 9-tiden på morgonen tisdagen den 7 augusti. Olympiaderna spelas med fyramannalag, och varje lag får ha en reserv. Det svenska laget bestod i bordsordning av Jörgen Magnusson, Härnösand, Patrik Berggren, Stockholm, Markus Berggren, Stockholm, Håkan Thomsson, Tierp, och Dobrivoje ("Dobbe") Vukovic, Hudiksvall. Dessutom medföljde Magnus Holm som lagkapten och Nathalie Wennborn som ledsagare.

Resan gick via Doha i Qatar där vi bytte plan, och mitt i natten lokal tid landade vi i Chennai. Indien ligger 3,5 timmar före Sverige tidsmässigt, så resan tog ca 12 timmar inklusive bytet i Doha. Arrangörerna mötte upp vid flygplatsen, Anna terminal, och vi fick åka taxi till hotellet Le Royal Meridien där årets olympiad skulle äga rum. Hotellet ligger på vägen mellan flygplatsen och centrala Chennai. Vi kunde genast inkvartera oss på våra rum. Det var ett hotell av hög klass med springbrunn i foajén, utmärkt luftkonditionering samt god och vällagad mat i form av buffé med såväl indiska som mera västerlänska alternativ.

Efter att ha sovit en stund och ätit en sen frukost så tog sig fem av oss in mot staden med trehjulingstaxi. Jörgen och hans flickvän Nathalie valde dock att stanna på hotellet.

Chennai ligger vid den så kallade Koromandelkusten i sydöstra Indien. Fram till år 1996 hette staden Madras. Chennai är huvudstad i delstaten Tamil Nadu, och i själva staden bor närmare 5 miljoner människor. Räknar man kringområden så är invånarantalet ca 9 miljo¬ner.

Trafiken var oerhört intensiv med ett ständigt tutande. Temperaturen låg någonstans runt 30 grader och luftfuktigheten var hög.

Vänskapsmatch
----------

Åter på hotellet var det dags för vår första schackliga insats. Det var en vänskapsmatch i snabbschack i två ronder, där vi mötte ett lag av synskadade från Chennai.

Vi spelade på fyra bord och betänketiden var en timme för hela partiet per spelare.

I första ronden ställde vi upp (i bordsordning) med Jörgen, Markus, Patrik och Håkan. Vi hade svart på udda bord. Sverige vann den ronden med 4-0. I Rond 2 gick Dobbe in istället för Håkan på fjärdebordet. Den ronden vann vi med 2,5-1,5 efter att Markus släppt en remi på bord 2 och Dobbe förlorat på bord 4.

Totalt alltså svensk seger med 6,5-1,5.

Officiell ankomstdag
----------

Torsdagen den 9 augusti var den officiella ankomstdagen men flera lag hade, liksom vi, redan anlänt. På hotellet fanns ett gym samt en utomhuspool där vi tillbringade förmiddagen. På eftermiddagen följde vi med på en bussutflykt in till Chennai. Vi besökte bland annat Tomasbasilikan. Där påstås aposteln Tomas ha sin grav, vilket dock vår religionshistoriska expert Jörgen Magnusson inte ansåg vara sannolikt.

Vidare besökte vi Kapaleeshwarar, ett hindutempel för guden Shiva. Ett kort stopp vid stranden samt besök i ett par affärer hann vi också med.

När vi kom tillbaks till hotellet började pulsen stiga - turneringen närmade sig. På förhand var Ryssland favoriter. De hade ett starkt lag: Yuri Meshkov, Aleksej Pakhomov (debutant i dessa sammanhang, med 2416 i elo), Sergei Smirnov, Sergej Krylov och Stanislav Babarykin.

Polen ställde upp med Dukaczewski, Stachanczyk, Gunajew, Zoltek och Mackowiak.

Serbien hade två ungdomar på toppborden. Laget bestod av Pavle Dimic, Damjan Jandric, Sreten Avram och Veso Avram.

Tyskland ställde upp med Müller, Riegler, Schellmann, Dobierzin och Pohlers.

Spanien mönstrade Desanjose, Palacios, Enjuto, Fernandez och Clemente.

Ukraina saknade Zsiltzova och Wassin men hade ändå ett starkt lag: Sergey Grigorchuk, Igor Shepelev, Viktor Konev och Ivan Yatsishin.

Storbritannien spelade med Colin Crouch, Chris Ross, Stephen Hilton, David Hodgkins och John Gallagher.

Hemmanationen Indiens A-lag bestod av Krishna Udupa, Swapanil Shah, Kishan Gangolli, Darpan Inani och Makwana Ashvin.

Olympiaden kommer igång
----------

På förmiddagen fredagen den 10 augusti var det officiell invigning med musik, tal och mantelceremonier - en ganska långdragen historia. Bland gästerna kan noteras en av världsschackförbundet FIDE:s vice presidenter, D V Sundar. Vid turneringens start fanns 23 nationer på plats, och Indien ställde upp med två lag. Dock anlände Venezuela senare, vilket gjorde att antalet lag blev 25. Udda antal innebär att ett lag lottas till frirond, och denna ger 1 matchpoäng. Numera är det matchpoäng som räknas i första hand i olympiaderna. Venezuela fick lämna WO i rond 1 och gavs frirond i rond 2, och sedan var de med i turneringen.

Ronderna startade kl 14.30, utom slutronden som startade redan kl 09.00. Betänketiden var 40 drag på två timmar och därefter partiet färdigt på en timme per spelare. Spellokalen var rymlig och luften bra.

Den svenska strategin var att Jörgen, Patrik och Markus skulle spela alla ronderna, och att Håkan och Dobbe skulle spela några ronder var.

OS rond 1 – 5
----------

De fem första ronderna spelades den 10 - 14 augusti. I första ronden mötte vi Ukraina, som tillhörde förhandsfavoriterna. Vi gjorde en godkänd insats, men förlorade.

Sverige - Ukraina 1-3: Mag¬nusson - Grigorchuk remi, She¬pelev P Berggren 1-0, M Berggren - Konev remi, Yat¬sishin - Thomsson 1-0.

I Rond 2 lottades vi mot Frankrike, en match som vi vann tämligen enkelt. Resultat att notera från denna rond var att Indien A spelade 2-2 mot Ukraina och att Ryssland vann mot Serbien.

Frankrike - Sverige 0,5-3,5: Deville - Magnusson 0-1, P Berggren - Belazzoug remi, Le Moy - M Berggren 0-1, Thoms¬son - Peignien 1-0.

I rond 3 fick Dobbe gå in i turneringen. Vi mötte Slovenien, och såg ut att vinna matchen. Vid ställningen 2-1 till Sverige återstod endast Patriks parti, och han stod på klar vinst. Men tyvärr satte han bort en pjäs, och förlorade. På toppborden hände flera spännande saker. Spanien vann mot Ryssland med 2,5-1,5 efter att Desanjose som svart besegrat Meshkov. Storbritannien slog polen med 2,5-1,5, och Tyskland vann med 3-1 mot Ukraina.

Sverige--Slovenien 2-2: Magnusson - Mlacnik 1-0, Muri - P Berggren 1-0, M Berggren - Znuderl 1-0, Ciz¬man - Vukovic 1-0.

I fjärde ronden var det Iran som stod för motståndet. På förhand trodde vi oss ha hyfsade segermöjligheter, men istället blev det förlust. På toppborden fick vi följande resultat: Spanien - Tyskland 2,5-1,5, Indien A - Storbritannien 1,5-2,5, Polen - Ryssland 1,5-2,5, Serbien - Rumänien 3-1 och Ukraina - Indien B 3-1.

Iran Sverige 2,5-1,5: Moradiyan - Magnusson 0-1, P Berggren - Mousavi 0-1, Bag¬heri - M Berggren remi, Vuko¬vic - Ghoorchibeygi 0-1.

I rond 5 gjorde Sverige en stark insats och besegrade Bulgarien. Jörgen vann mot IM Rasim Nizam och Patrik tog sin första helpoäng. Resultat i toppen: Storbritannien - Spanien 1,5-2,5, Tyskland - Serbien 2,5-1,5, Ryssland - Iran 4-0, Venezuela - Ukraina 1-3, Rumänien - Indien A 1-3 och Kazakstan - Polen 1,5-2,5.

Sverige - Bulgarien 2,5-1,5: Magnusson - Nizam 1-0, Todorov - P Berggren 0-1, M Berggren - Patev 0--1, Kichu¬kov - Thomsson remi.

Efter fem ronder hade Spanjorerna kopplat ett ordentligt grepp om slutsegern. De hade tagit full pott, ledde med 2 matchpoäng, och hade redan mött och besegrat Ryssland.

Fridag och kongress
----------

Den 15 augusti firade Indien 65-årsjubileum som självständig nation och det var fridag. Vi svenskar åkte till Chennais långa sandstrand, Marina Beach, och badade i Indiska Oceanens kraftiga vågor. Sedan besökte vi det stora shopingcentret Express Avenue.

Världsschackförbundet för synskadade, IBCA, höll sin kongress på förmiddagarna den 16 och 17 augusti. Håkan Thomsson var svensk delegat.

Ludwig Beutelhoff omvaldes som president för IBCA, och som 1:e vice president omvaldes Charudatta Jadhav, som var huvudansvarig för årets olympiad. Ny kassör blev Sergio Hernandan från Holland.

Kongressen beslöt att nästa olympiad ska hållas i Makedonien år 2017. Att man väntar fem år till nästa OS beror på att många länder ser schack som idrott och har svårigheter att få loss pengar samma år som det är paralympics. Vidare beslöts att världskuppen byter namn till lag-VM och att den är öppen för sexton lag. Lag-VM kommer troligen att spelas i Spanien nästa år.

JVM och VM för kvinnor ordnas i Serbien år 2013. VM blir på Korfu i Grekland 2014, EM spelas i Lyon i Frankrike 2015, och Argentina ordnar ett JVM år 2015.

OS rond 6 – 9
----------

De fyra avslutande ronderna spelades den 16 - 19 augusti.

I sjätte ronden gjorde Sverige en stark insats genom att besegra Colombia med stora siffror. Spanien förlorade mot Indien A med 1,5-2,5, Tyskland - Ryssland slutade 1-3, Ukraina vann mot Storbritannien med hela 3,5-0,5 och Polen tappade definitivt sina medaljchanser efter att ha förlorat mot Serbien med 1-3. Venezuela visade styrka genom att slå Iran med 1-3.

Colombia - Sverige 0,5-3,5: Torres - Magnusson 0-1, P Berggren - Rico 1-0, Daza M Berggren 0-1, Vukovic - Jaimes remi.

Natten till den 17 augusti fick Markus magsjuka och han behövde stå över en rond. Vi mötte Venezuela, och det blev en klar förlust. Vid förstabordet hade de juniorvärldsmästaren för synskadade från 2009, Daniel Pulvett. I toppen såg vi Indien A - Ryss¬land 1-3, Spanien - Ukraina 1,5-2,5, Storbritannien--Tyskland 1,5-2,5 och Serbien - Slove¬nien 2-2.

Sverige - Venezuela 1-3: Magnusson - Pulvett 0-1, P Berggren - Otero remi, Thomsson - Anibal Rodriguez remi, Perdigon - Vukovic 1-0.

I näst sista ronden mötte vi Rumänien. Det är i det här läget i olympiaderna som många placeringar avgörs. Vi hade 7 matchpoäng, och för att få en placering på den övre halvan av tabellen bedömde vi att vi behövde minst 9 matchpoäng. Det såg länge bra ut. Vi hade 1,5-1,5, och Jörgen stod på vinst. Han hade dock dålig tid, men det brukar inte vara något problem för honom. Den här gången gick det dock inte, och han förlorade på tid. Ryssland - Ukraina slutade 2-2 efter fyra remier, ett resultat som gjorde att Ryssland låg mycket bra till för guld. Vidare såg vi Serbien - Spanien 1,5#2,5, Venezuela - Tyskland 1,5-2,5 och Kazak¬stan - Indien A 1-3.

Rumänien - Sverige 2,5-1,5: Pribeanu - Magnusson 1-0, p Berggren - Pirosca remi, Nis¬tor - M Berggren 0-1, Thomsson - Barsuc 0-1.

I slutronden mötte vi Kazakstan - en tuff lottning. Efter hård kamp lyckades vi nå ett oavgjort resultat. Ryssland säkrade guldet genom vinst mot Storbritannien. Tyskland slog Indien A, Ukraina vann mot Serbien och Spanien besegrade Polen.

Sverige - Kazakstan 2-2: Magnusson - Maklushov 1-0, Bibikov - P Berggren remi, M Berggren - Kabyzhanov remi, Alimkhanov - Thomsson 1-0.

De svenska spelarnas facit blev således: Magnusson 6,5/9, P Berggren 4,0/9, M Berggren 5,5/8, Thomsson 2,0/6 och Vukovic 0,5/4.

Slutställning
----------

Här anges matchpoäng samt därefter partipoäng.

### Slutställning, synskadeolympiaden 2012: ###

1. Ryssland 15, 25
2. Ukraina 14, 23,5
3. Spanien 14, 23
4. Tyskland 14, 21,5
5. Indien A 11, 20
6. Polen 10, 23,5
7. Storbritannien 10, 19,5
8. Venezuela 10, 18,5
9. Kroatien 10, 17,5
10. Kazakstan 9, 21,5
11. Serbien 9, 20
12. Bulgarien 9, 19,5
13. Colombia 9, 17
14. Rumänien 9, 16,5
15. Slovenien 9, 16
16. Sverige 8, 18,5
17. Iran 8, 17
18. Indien B 8, 17
19. Turkiet 8, 14,5
20. Slovakien 7, 16,5
21. Italien 7, 15
22. Sydafrika 6, 12,5
23. Frankrike 5, 12
24. Danmark 4, 11,5
25. Holland 1, 11