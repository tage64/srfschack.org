---
title: Resultat från årets tävlingar i Norrland
lastmod: 2012-08-17
summary: Öppna Norrlandsmästerskapen i schack 2012 för synskadade avgjordes 31/7-3/8 på Hotell Fjällsätra i Undersåker. Samtidigt avgjordes också den årliga landskampen mellan Nordsverige och Tröndelag. Efter några dagars trevlig samvaro och schackspelande hamnade titlarna i Norge i år. Dags att vässa spjuten inför 2013! Läs mer om årets tävlingar i Norrland
---

[]()

Resultat från tävlingarna i Norrland
==========

Öppna Norrlandsmästerskapen i schack 2012 för synskadade avgjordes 31/7-3/8 på Hotell Fjällsätra i Undersåker. Per Ivar Norum, Norge, försvarade sin titel från förra året efter att med minsta möjliga marginal besegrat Dobrovoje Vukovic, Hudiksvall, med bättre kvalitetspoäng. Norum och Vukovic gick båda obesegrade genom turneringen med vardera 6,5 p/7 partier, med sina enda poängtapp i tredje rondens remiparti de båda spelarna emellan. Enligt kommentatorer tryckte Vukovic länge tillbaka Norum under denna ”moraliska final”, men Norum lyckades hålla ihop ställningen till remi för att sedan gå vidare och vinna hela mästerskapet. Årets turnering samlade 14 deltagare med 9 spelare från Norge och 5 från Sverige. Turneringen spelades 7 ronder Monrad. Betänketiden var 2 tim. per spelare och parti. Domare var Lennart Burman, Östersund.

Traditionsenligt avslutades veckan på fredagen med prisutdelning, lotterier och bankett. Två representanter från Jämtland/Härjedalens schackförbund gästade en dag turneringen och skänkte ett varsitt storsjöodjur till bästa svenska resp. norska deltagare att ställa i prisskåpet. Som vanligt stod Hotell Fjällsätra för såväl utmärkt service som för bra spelförhållanden. Inte minst den förträffliga maten och den trevliga stämmningen är säkra kort att alltid få vid deltagande i Norrlandsmästerskapen, eller som årets mästare sammanfattade saken: ”I Sverige nytes sjakk best med god mat og drikke!” Sist men inte minst ett särskilt tack till alla ledsagare som på ett förträffligt vis alltid fanns tillhanda vid behov.

Resultat Norrlandsmästerskapen-12.
----------

1. Per Ivar Norum, N, 6,5 (22,5)
2. Dobrivoje Vukovic, S, 6,5 (21,5)
3. Oddvar Öyan, N, 4,5
4. John Sollén, S, 4 (24,5)
5. Tormod Prytz, N, 4 (22,5)
6. Otto Prytz, N, 3,5 (25)
7. Arild Öyan, N, 3,5 (23,5)
8. John Sandell, N, 3,5 (21,5)
9. Steinar Volden, N, 3 (22)
10. Kari Kristine Engan, N, 3 (19,5)
11. Kjell R Johnsen, N, 3 (18,5)
12. Peter Hjalmarson, S, 3 (18,5)
13. Georgbelle Fröjse, S, 0,5 (18,5)
14. Ami Freij, S, 0,5 (17)

Landsdelskampen Nordsverige-Tröndelag 2012.
==========

Helt enligt tradition föregicks Norrlandsmästerskapen av landsdelskampen mellan Nordsverige och Tröndelag. Bataljen avgjordes måndagen den 30/7, spelades på 5 bord i två omgångar och betänketiden var två timmar spelare/parti. Spelplats var Hotell Fjällsätra i Undersåker och domare var Tormod Prytz, Norge.

De nordsvenska styrkorna, i år försvarade av kvintetten Dobrivoje Vukovic, Olle Engström, John Sollén, Peter Hjalmarson och Georgibelle Fröjse, kunde tyvärr inte upprepa förra årets nordsvenska triumf. När måndagseftermiddagen övergick i kväll och krutröken lagt sig kunde tröndelagarna, representerade av Per Ivar Norum, Oddvar Öyan, Steinar Volden, Arild Öyan och Kari Kristin Engan, till sist fira segern med slutsiffrorna 4-6.

Nordsverige spelade vitt i första rundan och redan i halvtid hade de svarta tröndelagarna ryckt åt sig ledningen med 1,5-3,5. Att notera var att samtliga nordsvenska poäng i första ronden hämtades från remipartier. Dobrivoje Vukovic remi på bord 1 mot Per Ivar Norum. Olle Engström förlust på bord 2 mot Oddvar Öyan. John Sollén remi mot Stinar Volden på bord 3. Peter Hjalmarson och Arild Öyan remi på bord 4. Georgibelle Fröjse förlust på bord 5 mot Kari Kristine Engan.

Andra ronden fick se de första nordsvenska helpoängen. Det var Olle Engström på bord 2 som vann mot Oddvar Öyan och John Sollén som besegrade Steinar Volden på bord 3. Till andra rondens nordsvenska skörd lyckades också Georgibelle Fröjse samla ihop en halvpoäng efter remi med Kari Kristine Engan på bord 5, medan både Vukovic och Hjalmarson tvingades sträcka vapen för sina motståndare.

Summa summarium; som vanligt ett lika trevligt som välspelat derby. Att titeln 2012 hamnade i det norska bagaget får ses som en tillfällig olyckshändelse och kan bara borga för gruvlig nordsvensk revansch nästa år.