---
title: SM för synskadade 2012 avgjort
lastmod: 2012-03-09
date: 2012-03-09
summary: "Guld till Håkan Thomsson, silver till Dobrivoje Vukovic och brons till Per Svensson. Så slutade det svenska mästerskapet i schack för synskadade 2012 som avgjordes på Stadshotellet i Mjölby den 1-4 mars. I klass 2 segrade Hernan Sobredo. 21 synskadade kom till start, och för att undvika frironder så ställde Per Hedberg (seende) upp i klass 2. SM för synskadade 2012 \n Information från årsmötet 2012 \n Nya tävlingsregler för SM \n Styrelsens sammansättning efter årsmötet"
---

[]()

SM för synskadade 2012 
----------

Guld till Håkan Thomsson, silver till Dobrivoje Vukovic och brons till Per Svensson. Så slutade det svenska mästerskapet i schack för synskadade 2012 som avgjordes på Stadshotellet i Mjölby den 1-4 mars. I klass 2 segrade Hernan Sobredo. 21 synskadade kom till start, och för att undvika frironder så ställde Per Hedberg (seende) upp i klass 2.

Spelarna delades in i tbå schweizergrupper. Klass 1, som bestod av tio spelare, gjorde upp om SM-titeln. Klass 2 samlade således tolv deltagare. Domare var Stephan Lindbergh från Mjölby. Stadshotellet bjöd på en luftig spellokal, trivsam miljö och ett mycket gott bemötande.

Efter diverse tågförseningar och middag så kunde första ronden dra igång ungefär kl 19.00 torsdagen den 1 mars. Fischerklockor användes i båda klasserna, och betänketiden var 90 minuter per spelare plus 30 sekunder per drag.

Rond 2 och 3 spelades på fredagen, och rond 4 och 5 på lördagen. På söndagen fanns tid för eventuella särspel om klassegrarna, men något sådant behövdes inte denna gång. Istället gav domaren simultan för några hågade SM-deltagare.

I klass 1 kopplade Håkan Thomsson segergreppet efter att som svart ha besegrat Dobrivoje Vukovic i rond 3. I slutronden pressades Thomsson hårt av Kourosh Javvi, men Thomsson löste problemen och vann sitt femte raka parti. Därmed tog han sitt åttonde SM-guld. Per Svensson gjorde en utmärkt turnering. Han var rankad sjua, men kunde trots det hemföra en bronsmedalj.

I klass 2 var Hernan Sobredo klart bäst, och han radade upp fem raka vinster. Stefan Målberg var högst rankad, men fick nöja sig med andraplatsen. Rafetin Youmer, som gjorde SM-debut, visade goda takter och belade tredjeplatsen.

På fredag eftermiddag genomfördes Sveriges Synskadades Schackförbunds årsmöte. Vid lunchen på lördagen medverkade Carina Jönsson (s), som är kommunstyrelsens ordförande i Mjölby. Hon berättade om kommunen på ett intressant och levande sätt. Kommunen stöttade också SM-arrangemanget genom att bjuda på denna lunch.

Slutställning, SM för synskadade 2012
----------

### Klass 1: ###

1) Håkan Thomsson, Tierp 5  
2) Dobrivoje Vukovic, Hudiksvall 4  
3) Per Svensson, Skurup 3  
4) Kourosh Javvi, kista 2,5 (10 kvp)  
5) William Lyons, Solna 2,5 (9 kvp)  
6) Roger Wittiko, Malmö 2 (14,5 kvp)  
7) Fredrik Ljungdahl, Tyresö 2 (13 kvp)  
8) Theo D Hersigny, Helsingborg 1,5 (10 kvp)  
9) Peter Hjalmarson, Falun 1,5 (8,5 kvp)  
10) Bengt Eriksson, Stockholm 1

### Klass 2: ###

1) Hernan Sobredo, Solna 5  
2) Stefan Målberg, Växjö 4  
3) Rafetin Youmer, Varberg 3,5  
4) Dika Hadziahmetovic, Hässleholm 3  
5) Inga-Gerd Nilsson, Hässleholm 2,5 (15 kvp)  
6) Per Hedberg (seende), Falun 2,5 (10,5 kvp)  
7) Marcus Odenstad, Växjö 2 (14,5 kvp)  
8) Georgibelle Fröjse, Östersund 2 (12,5 kvp)  
9) Ami Freij, Helsingborg 2 (11,5 kvp)  
10) Stefan Johansson, Helsingborg 2 (9,5 kvp)  
11) Ann-Marie Schulze, Helsingborg 1,5  
12) Gun-Britt Jansson, Borlänge 0