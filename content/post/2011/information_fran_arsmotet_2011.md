---
title: Information från årsmötet 2011
lastmod: 2011-04-10
summary: "Samtidigt som årets SM hölls som vanligt också årets styrelsemöte. Blanda nnat antogs stadgeändringar.  \n Information från årsmötet 2011."
---

[]()

Förbundets årsmöte 2011
==========

Sveriges Synskadades Schackförbund genomförde 2011 års årsmöte på Scandic CH i Gävle fredagen den 11 mars. Röstlängden omfattade 20 röstande. Till att leda mötet utsågs Richard Spele, Stockholm.

En rapport angående Schackbladets framtid lämnades. Från och med den 1 juli 2011 övertar det statliga Talboks- och punktskriftsbiblioteket (TPB) ansvaret för Schackbladet. Det innebär att Schackbladet då inte längre kan vara medlemstidning för Sveriges Synskadades Schackförbund. Vår officiella information ska istället spridas på vår hemsida på internet: [www.srfschack.org](TODO_URL(http://www.srfschack.org/)).

Det gånga årets verksamhet och ekonomiska förvaltning gicks igenom. I enlighet med revisorernas uttalande beviljades styrelsen ansvarsfrihet. Medlemsavgiften för 2012 fastställdes till 50 kr för direktanslutna medlemmar och 400 kr per påbörjat 15-tal medlemmar för våra lokala klubbarna.

Håkan Thomsson, Tierp, omvaldes till förbundets ordförande för ytterligare ett år. Till styrelseledamöter på två år omvaldes Bengt Eriksson, Stockholm, Anne-Marie Freij, Helsingborg, och Inga-Gerd Nilsson, Hässleholm. Till revisorer utsågs Karl-Gunnar Roth och Bertil Sköld med Richard Spele som ersättare. Till valberedning utsågs Georgibelle Fröjse, Östersund (sammankallande), Hernan Sobredo, Solna, och Roger Wittiko, Malmö.

Verksamhetsinriktning och budget för innevarande och nästkommande år antogs i enlighet med styrelsens förslag. Dock betonades att man vill se en rejäl ungdomssatsning. I övrigt spelas bland annat nordiska lagmästerskap i Finland 2011, SM äger som vanligt rum under våren 2012, och Sverige avser att delta med ett lag vid synskadeolympiaden 2012.

Antagna stadgeändringar
----------

Styrelsen hade föreslagit ett par smärre stadgeändringar, vilka enhälligt antogs. Här redogörs för dessa:

Eftersom Schackbladet inte längre kan vara medlemstidning för Sveriges Synskadades Schackförbund, då tidningen tas över av det statliga Talboks- och punktskriftsbiblioteket (TPB) från och med den 1 juli 2011, så ser styrelsen det som nödvändigt att ändra stadgarnas § 4, moment 2. Här läggs också en mening till där det klargörs att e-post är ett förstahandsalternativ vad gäller möteshandlingar. Detta eftersom förbundet har behov av en så enkel och effektiv hantering som möjligt.

När ändå stadgarna är uppe för behandling vill styrelsen också föreslå strykning av första stycket i § 3, moment 6, då detta stycke upplevs som negativt och irrelevant. Styrelsen vill främja medlemskap och inte skapa konflikter genom uteslutningar på grund av förfallen medlemsavgift. Den som inte erlägger sin medlemsavgift är enligt vår uppfattning per definition inte medlem i förbundet och behöver således inte uteslutas.

Nuvarande lydelse:  
§ 3. Medlemskap, moment 6: Uteslutning  
"Förfallen medlemsavgift är grund för uteslutning av både enskild person och juridisk person. Årsmötet beslutar varje år om förfallodatum, om inget beslut tagits gäller att medlemsavgift är förfallen sex månader in på det år medlemsavgiften avser. Uteslutning på grund av förfallen medlemsavgift beslutas av styrelsen.

Enskild person som uppenbarligen skadat förbundet kan varnas och därefter uteslutas av styrelsen. Beslut om uteslutning av lokal klubb, på grund av att den lokala klubben skadat förbundet, fattas av årsmötet."

Ny lydelse:  
§ 3. Medlemskap, moment 6: Uteslutning  
"Enskild person som uppenbarligen skadat förbundet kan varnas och därefter uteslutas av styrelsen. Beslut om uteslutning av lokal klubb, på grund av att den lokala klubben skadat förbundet, fattas av årsmötet."

Nuvarande lydelse:  
§ 4. Årsmöte, moment 2: Kallelse  
"Kallelse till såväl ordinarie som extra årsmöte ska publiceras i förbundets medlemstidning, Schackbladet, eller på annat sätt tillställas medlemmarna, minst fem veckor före mötets hållande. Övriga handlingar ska vara årsmötesdeltagarna och övriga intresserade medlemmar tillhanda senast en vecka före mötets hållande."

Ny lydelse:  
§ 4. Årsmöte, moment 2: Kallelse  
"Kallelse till såväl ordinarie som extra årsmöte ska publiceras på förbundets hemsida på Internet samt meddelas de lokala klubbarna, minst fem veckor före mötets hållande. Övriga handlingar ska vara årsmötesdeltagarna och övriga intresserade medlemmar tillhanda senast en vecka före mötets hållande. Kallelse och övriga handlingar skickas i möjligaste mån via e-post, men ska även kunna erhållas på annat sätt om behov finns."