---
title: Öppna Norrlandsmästerskapet 2011
lastmod: 2011-08-12
date: 2011-08-12
summary: Det blev norsk seger i årets öppna Norrlandsmästerskap för synskadade genom Per Ivar Norum från Bodö. Norum, som är född 1969, tog 6,0/7, efter att han vunnit fem partier och spelat två remier. Dobrivoje Vukovic, Hudiksvall, tog andraplatsen tack vare bättre kvalitetspoäng än Håkan Thomsson, Tierp. Läs mer om öppna Norrlandsmästerskapet 2011
---

Det blev norsk seger i årets öppna Norrlandsmästerskap för synskadade genom Per Ivar Norum från Bodö. Norum, som är född 1969, tog 6,0/7, efter att han vunnit fem partier och spelat två remier. Dobrivoje Vukovic, Hudiksvall, tog andraplatsen tack vare bättre kvalitetspoäng än Håkan Thomsson, Tierp.

Årets turnering samlade sexton deltagare varav fem svenskar och elva norrmän. Plats för evenemanget var hotell Fjällsätra i Undersåker. Domare var Lennart Burman. Man spelade sju ronder monrad, och betänketiden bestämdes till två timmar per spelare.

Under speldagarna var det mestadels vackert sommarväder med eftermiddagstemperaturer som låg en bit över 20 grader, fast någon regnskvätt och lite åskmuller kan också noteras. Deltagarna samlades till middag kl 20.15 fredagen den 29 juli. De svenska deltagarna, Olle Engström, Georgibelle Fröjse, Peter Hjalmarson, Håkan Thomsson och Dobrivoje Vukovic, fanns redan på plats eftersom de spelat landsdelskamp mot Tröndelag tidigare samma dag. Från Norge deltog tvillingbröderna Arild och Oddvar Öyan, Magne Bolme, Kari Engan, Kjell Johnsen, Per Ivar Norum, John Sandell, Bergvin Syslak, Steinar Volden samt bröderna Tormod (född 1934) och Knut (född 1940) Prytz. Deras lillebror Otto (född 1943) saknades denna gång, då turneringen kolliderade med en esperantokongress.

Efter fredagens middag genomfördes lottning. Det spelades två ronder per dag, med start kl 09.00 resp kl 19.00 lördag - måndag, och slutronden spelades på förmiddagen tisdagen den 2 augusti. Tisdag kväll bjöds en festlig avslutningsmiddag med räkor, melon och smörstekt bröd till förrätt, en varmrätt bestående av fläskfilé med färsk potatis och det hela avslutades med kaffe och tårta. Överhuvudtaget var maten under turneringen mycket god och rikligt tilltagen.

En liten egendomlighet som uppstod var att Knut Prytz inledde turneringen med tre svarta partier medan Kjell Johnsen började med tre vita. Detta berodde inte på något fel i monradlottningen. Kjell och Knut möttes i rond 2, och de spelade där med fel färger. Detta visar på behovet av att domaren, vid synskadeturneringar av det här slaget, repeterar vem som spelar mot vem, och med vilken färg, innan klockorna startas vid varje rond.

Per Ivar Norum imponerade. Han började med en etta som svart mot Tormod Prytz, och följde upp med två vinster som vit, först mot Vukovic och sedan mot Thomsson. I fjärde ronden spelade Engström vit mot Norum. Dessa båda var ensamma om att ha tagit 3,0/3, och deras inbördes möte slutade remi. Men i femte ronden vann Thomsson som vit mot Engström, medan Per Ivar vann som svart mot Oddvar Öyan. Därmed drog Norum ifrån och höll undan genom att ta 1,5 poäng på de två återstående ronderna. I rond 6 slutade mötet Vukovic – Thomsson remi medan Olle vann mot Tormod Prytz. I slutronden vann Vukovic som svart mot Engström, och Thomsson vann som svart mot Oddvar Öyan.

Vid prisutdelningen, som skedde på tisdagseftermiddagen den 2 augusti, medverkade Sven-Olof Andersson från Jämtland-Härjedalens Schackförbund. Han delade ut pris till bäste norrman och bäste svensk.

Slutställning:
----------

1) Per Ivar Norum 6  
2-3) Dobrivoje Vukovic och Håkan Thomsson 5,5  
4) Olle Engström 4,5  
5) Tormod Prytz 4  
6-11) Oddvar Öyan, Arild Öyan, Knut Prytz, Peter Hjalmarson, Magne Bolme och John Sandell 3,5  
12) Steinar Volden 3  
13-14) Kari Engan och Kjell Johnsen 2,5  
15) Georgibelle Fröjse 1,5  
16) Bergvin Syslak 0

Ladda ner partierna
----------

[Partier från Öppna Norrlandsmästerskapen 2011 (Word-fil, nytt fönster)](/file/partier_2011/oppna_norrlandsmasterskapet_2011_partier.doc)