---
title: Junior VM 2009 avgjort
lastmod: 2010-01-16
date: 2009-12-31
summary: "Daniel Pulvet från Venezuela vann junior-VM för synskadade som spelades på Scandic hotell i Täby den 20-24 juni. Bäste svensk blev Markus Berggren på fjärde plats. \n JVM 2009 i Sverige, information från tävlingen och material ."
---

**Daniel Pulvett från Venezuela, född den 24 september 1991, är ny juniorvärldsmästare för synskadade.** 

JVM arrangerades av Sveriges Synskadades Schackförbund i samarbete med huvudsponsorn Scandinavian Chess Tournament (SCT) med primus motor Peter Hlawatsch. Evenemanget gick av stapeln på Scandic hotell i Täby den 19–25 juni.

Det var 34 spelare från 16 länder som kom till start, ett rejält deltagarrekord vad gäller junior-VM för synskadade. Turneringen var öppen för spelare födda 1989 och senare. 13 av spelarna hade elotal registrerade hos FIDE. De högst rankade var: Daniel Pulvett, Venezuela, ryssarna Stanislav Babarykin, Igor Khmelevskoy och Pavel Bulgakov, samt polackerna Lukasz Iwancio och Dominik Szurgot. Bland deltagarna fanns fyra flickor: Vahideh Pourali, Iran, Seddigheh Sargazi, Iran, Petra Polakova, Tjeckien, och Viktoria Kalrsson, Sverige.

Turneringen avgjordes i sju ronder schweizer med betänketiden 30 drag på 90 minuter och därefter resten av partiet på en timme för vardera spelaren. Huvudansvarig för arrangemanget var Håkan Thomsson. Sverige deltog med tre spelare: bröderna Markus och Patrik Berggren samt Viktoria Karlsson. Svensk coach var Jörgen Magnusson och han skötte också sekretariatet tillsammans med sin fru King Che Hung Rodriguez. De gjorde ett mycket gott jobb, och en bulletin med samtliga partier utgavs efter varje rond.

JVM:et var en av fem turneringar som pågick parallellt på hotellet. SCT ordnade nämligen även en stormästarturnering, en IM-turnering samt en turnering för kvinnor, och dessutom spelades finalen i Stockholms junior-DM.

Midsommarafton, alltså den 19 juni var ankomstdag. Medlemmar i Täby Schackklubb hjälpte till med transporterna mellan Arlanda och hotellet. Regnet öste ner över Täby på fredagskvällen, men på midsommardagen bröt solen igenom och det kom bara enstaka skurar under helgen. Ju längre turneringen led desto finare blev vädret med sol och sommarvärme.

Kl 13.00 på midsommardagen hölls den officiella invigningen med korta tal av Håkan Thomsson samt mannen bakom SCT, Peter Hlawatsch. Även Stephen Hilton från Skottland, som är generalsekreterare i IBCA, International Braille Chess Association (världsschackförbundet för synskadade), sade några hälsningsord och därefter framfördes den svenska nationalsången i mycket vacker acapella av fyra sångare från Åkersberga kyrka. Ytterligare två styrelseledamöter i IBCA fanns på plats, nämligen Charudatta Jadhav från Indien och Nikolaos Kalesis från Grekland. Kl 16.00 startade sedan den första ronden. Jonas Sandbom från Stockholms Schackförbund var huvuddomare, och han assisterades av Tapio Tikkanen, Stefan lindberg och Tony Hanoman.

Första ronden bjöd på få överraskningar. Den högst rankade spelaren, Daniel Pulvett med elotalet 2250, vann snabbt och enkelt. Den enda riktiga skrällen var att polacken Renkowski vann mot Bulgakov från Ryssland. Alla tre svenskar hade vit i rond 1. Patrik vann mot Janjic från Serbien, Viktoria förlorade mot Czajkowski, Polen, och Markus vann efter närmare fem timmars spel mot spanjoren Martinez.

Spelprogrammet var ganska intensivt. På söndagen spelades två ronder med start kl 10.00 resp 16.00. I rond två hade svenskarna svart. Viktoria förlorade mot fransmannen Desmas, Patrik spelade remi mot Czajkowski, och Markus tog en etta mot turneringens lägst rankade spelare, Koumtzis Argyris från Grekland. En rejäl sensation var att Ugur Yuvarlak från Turkiet, med elotalet 1845, besegrade Daniel Pulvett. Den tredje ronden blev framgångsrik för bröderna Berggren trots hårt motstånd. Markus vann som vit mot Szurgot (elo 2002) och Patrik vann som vit mot den starke 12-åringen Pavle Dimic från Serbien med elotalet 1892. Viktoria förlorade som svart mot Janjic. Efter tre ronder hade tre spelare full pott: Khmelevskoy, Babarykin samt Markus Berggren. Patrik skuggade halvpoängen bakom tillsammans med Luka Lopusina från Serbien och polacken Adam Czajkowski.

På måndagen ordnade SCT en utflykt till Drottningholm, och rond 4 startade kl 16.00. Patrik spelade vit mot Khmelevskoy (ranking, ej elo, 2100) och Markus hade svart mot Babarykin (elo 2164). Viktoria tog sin första etta som vit mot Kisku Ganesh från Indien. Markus förlorade, Men Patrik vann efter ett starkt parti.

Babarykin var nu i ensam ledning med 4,0/4 skuggad av Patrik Berggren på 3,5/4. Därefter följde åtta spelare på tre poäng. Ronderna 5 och 6 genomfördes på tisdagen med start kl 10.00 resp kl 16.00. I rond 5 hade Babarykin vit mot Patrik Berggren på toppbordet. Det blev ett intressant parti där Patrik spelade drakvarianten i sicilianskt. Så småningom hamnade de i ett slutspel som Patrik efteråt ansåg att han borde kunnat hålla, men trots allt drog ryssen det längsta strået och vann. Markus hade vit mot Lopusina och fick nöja sig med remi trots flera vinstmöjligheter i slutspelet. Viktoria spelade svart mot turneringens yngste spelare, 10-årige Luis Diaz de la Guia från Spanien, och även det partiet slutade remi. Babarykin ledde nu en hel poäng före Pulvett, Iwancio och Khmelevskoy.

Bröderna Berggren hämtade sig dock snabbt från motgångarna i föregående rond. I rond 6 vann de båda som svart, Patrik mot Lopusina och Markus mot Dimic. Viktoria förlorade däremot som vit mot Sadykov, Kazakstan. Toppmötet Pulvett – Babarykin slutade 1-0 och Iwancio – Khmelevskoj slutade 0-1.

Ställningen i toppen inför slutronden var nu att Pulvett, Babarykin och Khmelevskoy hade 5,0/6, och bröderna Berggren 4,5/6. Därefter följde Iwancio, Yuvarlak, Escudeiro och Saikrishna med 4,0/6.

Slutronden startade kl 10.00 onsdagen den 24 juni. Resultaten i toppen blev: Khmelelvskoy - Babarykin remi, P Berggren - Pulvett 0-1 och M Berggren - Iwancio 1-0. Att ryssarna tog remi, och väldigt snabbt dessutom, förvånade oss alla. Därmed kunde Pulvett hemföra JVM-titeln genom sin seger mot Patrik Berggren. Plats 2-4 delades av ryssarna samt Markus Berggren, men särskiljningssystemet gav Babarykin silvret och Khmelevskoy bronset. Patrik hade bäst särskiljningspoäng bland spelarna med 4,5/7, och det gav honom en sjätteplats. Viktoria avslutade turneringen med att som svart spela remi mot Miskeje från Slovakien och hon slutade på plats nr 30 bland de 34 deltagarna.

Kl 19.30 var det middag och prisutdelning med medaljer och pokaler. Här framförde Håkan Thomsson Schackförbundets varma tack till vår huvudsponsor Peter Hlawatsch och hans organisation SCT. Sedan bars tårtorna in, rutiga som schackbräden. Turneringen avslutades officiellt med att Jan Engfeldt, ordförande i Täby Schackklubb, berättade om klubbens traditioner som turneringsarrangör. Och så återstod endast hemresorna som anträddes på torsdagen.

Slutställning:
----------

1. Daniel Pulvett, venezuela 6 poäng
2. Stanislav Babarykin, Ryssland 5,5 poäng
3. Igor Khmelevskoy, Ryssland 5,5 poäng
4. Markus Berggren, Sverige 5,5 poäng
5. Ugur Yuvarlak, Turkiet 5 poäng
6. Patrik Berggren, Sverige 4,5 poäng
7. Pavle Dimic, Serbien 4,5 poäng
8. Piotr Renkowski, Polen 4,5 poäng
9. Dominik Szurgot, Polen 4,5 poäng
10. Lukasz Iwancio, Polen 4 poäng
11. Adam Czajkowski, Polen 4 poäng
12. S. T. Saikrishna, Indien 4 poäng
13. Ramon Escudeiro Tilve, Spanien 4 poäng
14. Pavel Bulgakov, Ryssland 4 poäng
15. Damjan Jandric, Serbien 4 poäng
16. William Desmas, Frankrike 4 poäng
17. Luka Lopusina, Serbien 3,5 poäng
18. Stefan Janjic, Serbien 3,5 poäng
19. Nemanja Bjelanovic, Bosnien 3,5 poäng
20. Karl Martin Adam, USA 3 poäng
21. Koumtzis Argyris, Grekland 3 poäng
22. Mohammad Devisti Mogouei, Iran 3 poäng
23. Gabiden Sadykov, Kazakstan 3 poäng
24. Masoud Khodaei, Iran 3 poäng
25. Francisco Javier Gamiz Campana, Spanien 2,5 poäng
26. Luis Diaz de la Guia, Spanien 2,5 poäng
27. Petra Polakova, Tjeckien 2,5 poäng
28. Vahideh Pourali, Iran 2 poäng
29. Alejandro Martinez Colomer, Spanien 2 poäng
30. Viktoria Karlsson, Sverige 2 poäng
31. Stefan Marcin, Slovakien 2 poäng
32. Kisku Ganesh, Indien 2 poäng
33. Seddigheh Sargazi, Iran 1,5 poäng
34. Martin Miskeje, Slovakien 1 poäng

Publicitet
----------

Tävlingen genererade en del press, här följer en del av detta:

### Läns- och Riksnytt ###

Utgivare: SRF Stockholms och Gotlands län  
E-post: [lansnytt@algonet.se](mailto:lansnytt@algonet.se)   
Tel växel 08 462 45 00.  
För inslaget om junior-VM i nr 22 2009 svarade Johan Rosengren. Han kan nås via E-post: [johan.rosengren@srfabi.org](mailto:johan.rosengren@srfabi.org)

[Lyssna på inslag ur taltidningen Läns- och riksnytt (mp3-fil, 3,8Mb öppnas i nytt fönster)](/juniorvm_i_lor_22.mp3)

Material
----------

[Alla matcher från JVM (pgn-fil som öppnas i nytt fönster)](/blind_junior_world_championship_2009.pgn)  
[Alla matcher från JVM (Word-fil som öppnas i nytt fönster)](/blind_junior_world_championship_2009.doc)  
[Kommenterat parti mellan Daniel Pulvett och Stanislav Babarykin (doc-fil som öppnas i nytt fönster)](/pulvett___babarykin.doc)  
[Kommenterat parti mellan Ugur Yuvarlak och Daniel Pulvett (doc-fil som öppnas i nytt fönster)](/yuvarlak___pulvett_svenska.doc)  
[Kommenterat parti mellan Patrik Berggren och Igor Khmelevskoy (doc-fil som öppnas i nytt fönster)](/p_berggren___khmelevskoy.doc)  
[Kommenterat parti mellan Viktoria Karlsson och Kissku Ganesh (doc-fil som öppnas i nytt fönster)](/viktoria_karlsson___kissku_ganesh.doc)  
[Deltagarlista JVM för synskadade 2009 (doc-fil som öppnas i nytt fönster)](/jvm_deltagarlista.doc)