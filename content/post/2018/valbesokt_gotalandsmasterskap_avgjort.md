---
title: Välbesökt Götalandsmästerskap avgjort
lastmod: 2018-07-22
date: 2018-07-22
summary: Hela 15 spelar gjorde upp om årets öppna Götalandsmästerskap. Tage Johansson gick obesegrad genom turneringen och vann. Läs hela  rapporten från öppna Götalandsmästerksapet här .
---

Årets upplaga av det Öppna Götalandsmästerskapet spelades på Hotell Rådmannen i Alvesta, mellan den 31 maj till 3 juni. 15 spelare, däribland 2 schackvänner från Norge, spelade 5 ronder Monrad. Betänketiden var en och en halv timme per spelare, plus 30 sekunders tillägg per drag. Som populär domare fungerade som vanligt Dragutin Dolinec. ”Drago” som han kallas, är en kunnig och trevlig domare, som dömt Öppna GM i snart tio års tid.

På förhand fanns en favorittyngd trio, bestående av Tage Johansson, Håkan Thomsson och Olle Engström. De flesta trodde nog att det var dessa 3 spelare som skulle slåss om topplaceringarna.

Klockan 15.00 genomfördes lottningen till rond 1. ett ”sekretariat” bestående av Per Arne Andersson och Peter Tjernberg utsågs till att dokumentera turneringens samtliga partier.

Rond 1 spelades med början kl. 18.00 och bjöd inte på några stora överraskningar. Tage Johansson vann sitt parti mot Peter Tjernberg, Håkan Thomsson vann mot Georgibelle Fröjse och Olle Engström vann mot Ami Freij.

Under förmiddagen, fredagen den 1 juni, spelades rond 2. Håkan Thomsson vann ett snabbt parti mot Per Svensson och Tage Johansson vann sitt parti mot Olle Engström. Detta betydde att allt talade för att den stundande matchen mellan Johansson och Thomsson skulle vara mycket avgörande för hur slutställningen i turneringen skulle komma att se ut.

Rond 3 spelades under fredagskvällen och här vann Tage Johansson mot Håkan Thomsson. Därmed hade Johansson allt i egna händer; om han nu såg till att vinna sina kommande två partier fanns det inget som kunde hindra honom från att hemföra turneringssegern.

Lördagen den 2 juni spelades rond 4 under förmiddagen. Tage Johansson vann mot Per Arne Andersson. Håkan Thomsson vann mot Tormod Prytz och Olle Engström vann mot Per Svensson.

I den femte och sista ronden segrade Håkan Thomsson över Olle Engström, Tage Johansson vann över Rafetin Youmer och Per Arne Andersson besegrade Tormod Prytz. Detta innebar, att Tage Johanson gick obesegrad genom turneringen, med 5 poäng av 5 möjliga. Håkan Thomsson belade andraplatsen med sina 4 poäng och Per Arne Andersson höll den skånska fanan högt och intog en hedrande tredjeplats med sina 3,5 poäng.

Tage Johansson är född den 17 augusti 2001. Han har spelat schack i 5-6 år och är en enorm talang inom svenskt synskadeschack – ja inte bara där; Johansson spelar även i en lokal schackklubb, mot seende spelare, och han var en av dem som representerade det svenska laget vid schack-olympiaden för synskadade som spelades i Makedonien, i juni 2017. Allt talar för att Tage Johansson kommer att utvecklas ytterligare som schackspelare. Med sin trevliga stil och sitt goda humör är Johansson en stor tillgång i vår verksamhet.

Under lördagskvällen åts en utsökt trerättersmiddag, där varmrätten, bestående av ryggbiff, var kvällens oomstridda höjdare!

Vädret var mycket vänligt och solen gassade över Alvesta under hela denna turnering. Mellan ronderna gick det således bra att ta lugna promenader, för att exempelvis köpa glass, jordgubbar eller andra läckerheter i de närbelägna butikerna.

Ett varmt tack skall riktas till Skånes synskadades schackklubb, med ordförande Per Arne Andersson i täten, för detta utmärkta arrangemang. Flera av de spelare som deltog vid årets tävling har redan nu anmält sitt deltagande vid kommande års tävlingar.

Peter Tjernberg

**Slutställning, Öppna Götalandsmästerskapet 2018**
----------

1) Tage Johansson, 5 poäng;

2) Håkan Thomsson, 4 poäng;

3) Per Arne Andersson, 3,5 poäng;

4-7) Olle Engström, Roger Wittiko, Per Svensson, Rafetin Youmer, 3 poäng;

8) Kari Kristine Engan, 2,5 poäng;

9-14) Elvira ”Vispen” Sjöblom, Tormod Prytz, Peter Tjernberg, Georgibelle Fröjse, Inga-Gerd Nilsson, Ann-Marie Schulze, 2 poäng;

15) Ami Freij, 1 poäng.