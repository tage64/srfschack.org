---
title: Rapport från Dam- och junior-VM 2018
lastmod: 2019-01-03
date: 2018-12-31
summary: Läs Jörgen Magnussons rapport från dam- och junior-VM 2018.
---

13–24 augusti 2018 spelades dam- respektive junior-VM i schack för synskadade. Turneringarna hölls parallellt på hotell Malinowoy Raj i Solec-Zdroj i polen. I dam-VM representerades Sverige av två av våra nya spelare, Elvira Sjöblom och Kristina Mörk. Deras ledsagare var Mikael Werngren. I junior-VM representerades Sverige av Tage och William Johansson samt David Atterberg. Tages ledsagare var Magnus Holm och William och David beledsagades av Williams pappa Jan Johansson.

I junior-VM deltog 18 spelare och i dam-VM deltog 25 spelare. Spridningen i spelstyrka i båda turneringarna var mycket stor. Båda tävlingarna toppades av spelare på mycket höga ratingtal, 2200, medan spelarna i slutet av startfältet var mycket nya. Våra två damer började spela schack först i januari 2018 och med tanke på det måste vi med stolthet säga att de både presterade väl och lärde sig oerhört mycket trots att de slutade på de två sista platserna i turneringen. Det stärks av hur väl Kristina Mörk presterade i sin nästa turnering, e månad senare. Att få erfarenhet och att ägna sig åt schack så intensivt som en sådan turnering innebär ger mycket på flera plan

Båda turneringarna spelades i nio ronder. Tage Johansson (17 år) rankades något över mitten i fältet medan William Johansson (11 år) rankades något under. David Atterberg (17 år) är en relativt ny spelare och rankades i slutet av startfältet.

Både William och Tage började bra. Men Tage gick på några olyckliga förluster relativt tidigt, men kunde genom en bra spurt ta sig upp till en plats i mitten av startfältet. William började mycket starkt och låg länge och väl med i tabellen. Arbetet med förberedelser inför partierna flöt på mycket bra och flera vinster togs hem genom att vi kunde söka motståndarna i partidatabaser och se vilka system de spelade och utifrån det förbereda motgift på ett bra sätt.

Williams prestation var mycket glädjande och hans placering som också var i mitten av startfältet var med tanke på det motstånd han mötte mycket positivt.

David var med för att få nyttig erfarenhet inför nästa junior-VM som spelas om två år och trots att han blev sjuk mot slutet av turneringen var hans prestation positiv.

Vi hoppas kunna lämna kommenterade partier framöver. Tillsvidare hänvisar vi till följande webbsidor där slutresultat och partier finns att ladda hem.

Via följande länk kan man läsa mer om båda turneringarna:

[https://www.chessmanager.com/en/tournaments/5705688248483840](https://www.chessmanager.com/en/tournaments/5705688248483840)