---
title: Svensk seger i Nordiska mästerskapen för lag
author: Tage Johansson
date: 2023-08-13
---

Nordiska lagmästerskapen i schack för synskadade spelades 11-13 augusti på Fuglsangcentret - Jylland - Danmark.
Danmark, Finland och Sverige deltog med sex spelare vardera. Norge kunde bara komma med fem spelare på grund av ett tragiskt sjukdomsfall.
Det svenska laget såg ut som följer:

1. Jörgen Magnusson - 2240
2. Tage Johansson - 1868
3. Håkan Thomsson - 1706
4. Patrik Gränsmark - 1642
5. David Atterberg - 1186
6. Kourosh Javvi - 1449

Förutom spelarna följde Magnus Holm med som lagkapten och Axel Magnusson som extra ledsagare.

Tidigt på fredagsmorgonen avgick tåget från Stockholm med David, Håkan, Kourosh, Magnus, Patrik och Tage ombord.
Vi sammanstrålade med Jörgen och Axel på Köpenhamns central och anlände sedan gemensamt till Fuglsangcentret på Jylland några timmar senare.
Efter en stärkande måltid spelades första ronden 19:30 på kvällen.

Sverige och Finland var förhandsfavoriter och i rond 1 möttes just dessa rivaliserande lag.
Sverige spelade svart. Det innebär att vi hade svart på bord 1, 3 och 5 och förde de vita pjäserna på bord 2, 4 och 6.
På bord 1 vann Jörgen förhållandevis snabbt.
Undertecknad lyckades också vinna på bord 2 efter ett långt och böljande parti.
På bord 3 lyckades Finland vinna sitt enda parti och bord 4 och 5 spelade remi.
Kourosh vann dock på bord 6.
4-2 till Sveriges favör alltså och en bra start för det svenska laget.

På lördagsmorgonen hade vi återigen svart, mot Danmark den här gången.
Efter sex hårda partier släppte vi endast två remier och vann således med 5-1 mot värdlandet.

Efter en välsmakande lunch bestående av danskt smörrebröd spelades den tredje och sista ronden.
Vi hade vit mot Norge och vann en förkrossande seger.
Norge lyckades endast få till en remi och matchen slutade alltså 5,5 - 1/2 till Sveriges favör.

Sverige vann alltså turneringen med god marginal och stämningen var god i det svenska laget på lördagskvällen då vi,
förutom att vi åt god mat, även roade oss med att försöka besegra varandra i den förvisso ovanliga ändock spännande schakvarianten Pingvin.

\
Tage Johansson

