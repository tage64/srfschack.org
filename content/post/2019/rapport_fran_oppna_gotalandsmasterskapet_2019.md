---
title: Rapport från öppna Götalandsmästerskapet 2019
lastmod: 2019-06-30
date: 2019-06-30
summary: Rapport och resultat från årets upplaga av Götalandsmästerskapen.
---

Det Öppna Götalandsmästerskapet i schack för synskadade 2019 avgjordes på Hotell Rådmannen i Alvesta, mellan den 30 maj och 2 juni.

11 deltagare spelade 5 ronder Monrad. Betänketiden var en och en halv timme per spelare, plus 30 sekunder per drag. Som populär domare fungerade Dragutin Dolenec. Vi tror att det var ”Dragos” åttonde Öppna GM som domare och vi hoppas få behålla honom i många år ytterligare!

Spelare, domare och ledsagare samlades kl. 15.00, torsdagen den 30 maj, för att genomföra lottning och fika tillsammans. Inför turneringen nämndes Håkan Thomsson (Stockholm) som favorit att ta hem turneringssegern och Olle Engström (Timrå) nämndes som den främsta konkurrenten.

Rond 1 spelades under torsdagskvällen. Turneringens äldsta spelare, Georgibelle Fröjse, 94 år, mötte Elvira ”Vispen” Sjöblom. Deras drabbning renderade i remi. Olle Engström vann som svart mot Mikael Haraldsson. Håkan Thomsson vann som vit mot Roger Wittiko. Ami Freij och Kristina Mörk spelade remi. Peter Tjernberg vann som vit mot Per Arne Andersson. Per Svensson hade frirond.

Rond 2 spelades under fredagsförmiddagen, den 31 maj. Här inträffade en liten överraskning, när Olle Engström som vit besegrade Håkan Thomsson. Olle och Håkan har mötts många gånger genom åren och det har i en stor majoritet av dessa möten varit Thomsson som gått segrande ur striderna. Per Svensson vann som vit mot Peter Tjernberg. Kristina Mörk vann som vit mot Vispen Sjöblom. Ami Freij vann som vit mot Georgibelle Fröjse. Mikael Haraldsson vann något överraskande som svart mot Roger Wittiko. Per Arne Andersson hade frirond.

Rond 3 spelades under fredagskvällen och ledde fram till följande resultat. Olle Engström vann som vit mot Per Svensson efter ett relativt långt parti. Håkan Thomsson besegrade som vit Kristina Mörk, även detta parti blev långdraget. Peter Tjernberg vann som vit mot Ami Freij. Mikael Haraldsson vann som svart mot Vispen Sjöblom. Per Arne Andersson vann som svart mot Georgibelle Fröjse. Roger Wittiko hade frirond.

Inför lördagens två kommande ronder ledde Olle Engström turneringen på maximala tre poäng och hade nu allt i egna händer vad turneringssegern anbelangade.

Rond 4 spelades under lördagsförmiddagen. Peter Tjernberg och Olle Engström spelade remi. Det resultatet innebar att turneringssegraren inte kunde utropas förrän samtliga ronder hade spelats. Håkan Thomsson vann som vit mot Per Svensson. Per Arne Andersson vann som vit mot Mikael Haraldsson. Roger Wittiko vann som svart mot Kristina Mörk. Vispen Sjöblom och Ami Freij spelade remi. Georgibelle Fröjse hade frirond.

Rond 5 spelades under eftermiddagen och innebar följande resultat. Per Arne Andersson och Olle Engström spelade remi, något som räckte för att Engström skulle vinna turneringen. Håkan Thomsson vann som svart mot Peter Tjernberg. Per Svensson vann som svart mot Mikael Haraldsson. Roger Wittiko vann som vit mot Ami Freij. Kristina Mörk vann som vit mot Georgibelle Fröjse. Vispen Sjöblom hade frirond.

Olle Engström och Håkan Thomsson landade båda på 4 poäng, men eftersom Engström vunnit det inbördes mötet hemförde Engström turneringssegern.

Hotell Rådmannen är ett ställe som vi gärna kommer tillbaka till. Trevlig personal, utsökt god mat och fin gemenskap utgör grunden. Här må särskilt nämnas den otroliga frukostbuffé som finns att njuta av varje morgon!

Ett stort tack ska riktas till Skånes synskadades schackklubb och i synnerhet till klubbens energiske ordförande, Per Arne Andersson, som höll i arrangemanget på ett engagerat vis.

Dragutin Dolenec ska som alltid ha lovord och ett stort tack för sin insats som lugn och kunnig domare.

Vi längtar till nästa års Öppna GM!

Slutställning, Öppna GM 2019
----------

1 Olle Engström, 4 poäng;

2 Håkan Thomsson, 4 poäng;

3 Per Arne Andersson, 3,5 poäng;

4-5 Roger Wittiko och Per Svensson, 3 poäng;

6-7 Kristina Mörk och Peter Tjernberg, 2,5 poäng;

8-10 Mikael Haraldsson, Ami Freij och Vispen Sjöblom, 2 poäng;

11 Georgibelle Fröjse, 1,5 poäng.

Peter Tjernberg, med hjälp av Dragutin Dolenecs ronds- och resultatlista.