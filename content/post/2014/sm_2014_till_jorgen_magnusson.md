---
title: SM 2014 till Jörgen Magnusson
lastmod: 2014-06-22
summary: 16 spelare gjorde upp i SM 2014 och när krutröken lagt sig stod Jörgen Magnusson som segrare. SM 2014
---

[]()

Rapport från schack-SM 2014
==========

Årets schack-sm för synskadade avgjordes i Stockholm. Tävlingen ägde rum mellan den 24-27 april och spelplatsen var Gottlandssalen.

16 spelare, uppdelade i 2 klasser, spelade 5 ronder.

Jörgen Magnusson vann för andra året i rad titeln som svensk mästare för synskadade. Magnussons sm-titel kändes aldrig hotad, även om en viss spänning uppstod efter den tredje ronden, där Magnusson spelade remi mot Håkan Thomsson. Någon riktigt dramatik uppstod dock inte i klass 1

I klass 2 kämpade 10 spelare, däribland undertecknad. Mina personliga förväntningar var ganska låga, eftersom vi, till följd av sjukdomar och att en del personer inte kunde medverka vid sm-tävlingarna av andra skäl, var tvungna att slå ihop b och c-klassen. Det betydde att man kunde räkna med hårt motstånd under hela turneringen.

Slutstriden i klass 2 stod mellan 2 spelare: John Solén från Vilhelmina, och Kourosh Javvi från Stockholm. Efter att 5 ronder spelats stod Solén och Javvi på samma poäng. Detta innebar att särspel mellan dessa båda måste tillämpas. I särspelet vann Javvi och tog således även hem segern i klass 2.

Detta schack-SM var mitt andra och med tanke på att jag enbart spelat schack i ett och ett halvt år när tävlingen ägde rum måste jag vara nöjd med mina 2.5 poäng, även om jag inte är nöjd med mitt spel i samtliga ronder. I ärlighetens namn ska dock sägas att förlusterna inte berodde så mycket på missar från min sida, som på att mina motståndare var bättre som schackspelare.

Medelåldern bland SM-deltagarna var ganska hög, Fredrik Ljungdahl, med sina 20 och jag, med mina 28 år, drog ändå ner siffrorna påtagligt. Fredrik, som detta år spelade i a-gruppen, kämpade tappert och lyckades spela remi mot Håkan Thomsson.

Äldst bland SM-deltagarna var 89-åriga Georgibelle Fröjse från Östersund. Hon spelade sitt första SM 1969 och har deklarerat att det inte finns några planer på att lägga ”schacket” på hyllan.

Sammantaget var det en positiv upplevelse att delta vid schack-SM. Detta oavsett om man tar tävlandet på blodigt allvar eller om man tillhör de som spelar schack för att det är en trevlig hobby och att det ger chans till att möta vänner och knyta kontakter.

***Peter Tjernberg***

Slutställning klass 1: 
----------

1. Jörgen Magnusson 4½ poäng

2-3. Håkan Thomsson 3 poäng, 7,25 kvp

2-3. Rickard Spele 3 poäng, 4,75 kvp

4. Patrik Gränsmark 2½ poäng

5. Dobrivoje Vukovic 1½ poäng

6. Fredrik Ljungdal ½ poäng

Slutställning klass 2:
----------

1. Kourosh Javvi 4 poäng, särspel

2. john Sollén 4 poäng, särspel

3. Bengt Eriksson 3½ poäng

4. Richard Seldon 3 poäng

5-7. Hernan Sobredo 2½ poäng, 13 kvp

5-7. Peter Tjernberg 2½ poäng, 12 kvp

5-7. Leif Jeppson 2½ poäng, 11 kvp

8. Rafetin Youmer 2 poäng

9. Georgibelle Fröjse 1 poäng

10. Gun-Britt Jansson 0 poäng