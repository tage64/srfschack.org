---
title: Nord-Svensk seger i landskampen
lastmod: 2015-07-26
date: 2015-07-26
summary: Rapport från sommarens kamp mellan Nord-Sverige och Trøndelag som vanns av Sverige. Rapport från landskampen 2015
---

<img alt="Dobrivoje Vukovic djupt försjunken i ett parti" src="http://www.srfschack.org/userfiles/image/dobbe.jpg" height="166" width="250" />

Årets upplaga av den traditionsrika landsdelskampen mellan Nord-Sverige och Trøndelag avgjordes den 7 juli, på hotell Fjällsätra, i Undersåker (Åre kommun). I år var det Trøndelag som stod som arrangörer.

Landsdelskampen avgjordes över 6 bord. Vid bord 1 kämpade Per Ivar Norum mot Håkan Thomsson. Vid bord 2 möttes Oddvar Öyan och Dobrivoje Vukovic. Vid bord 3 återfanns Steinar Volden och Olle Engström. Vid bord 4 pågick schackstriden mellan Tormod Prytz och Peter Tjernberg. Vid bord 5 möttes Arild Öyan och Peter Hjalmarsson. Vid bord 6 spelade Kari Engan och Georgibelle Fröjse.

Betänketiden var en och en halv timme per spelare plus trettio sekunder per drag.

Nord-Sverige spelade vit i den första rundan. Detta tycktes passa svenskarna bra och en klar ledning i halvtid med 4-2 blev resultatet. Håkan Thomsson, Dobrivoje Vukovic, Olle Engström och Peter Hjalmarsson vann sina partier, medan Peter Tjernberg och Georgibelle Fröjse förlorade sina.

Efter en välsmakande lunch spelades andrarundan. Denna gång blev det betydligt jämnare. Håkan Thomsson och Dobrivoje Vukovic vann åter sina partier, medan Olle Engström fick nöja sig med remi mot Steinar Volden. Peter Tjernberg, Peter Hjalmarsson och Georgibelle Fröjse förlorade. Trots en svagare andrarunda från svenskarnas sida kunde ändå Nord-Sverige tillsist stå som segrande i landsdelskampen 2015. slutsiffrorna skrevs till 6,5 poäng mot 5,5 poäng.

Nästa år är det Nord-Sveriges tur att stå för arrangemanget. Datum för nästa års landsdelskamp är redan ”spikat”, denna ärorika drabbning kommer att gå av stapeln på hotell Åre Fjällsätra, tisdagen den 19 juli 2016.

Peter Tjernberg