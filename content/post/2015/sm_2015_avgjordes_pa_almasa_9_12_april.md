---
title: SM 2015 avgjordes på Almåsa 9-12 april
lastmod: 2015-05-10
summary: Jörgen Magnusson vann, för tredje året i rad, titeln som svensk mästare i schack för synskadade. Magnusson vann samtliga 5 partier och var aldrig hotad. Håkan Thomsson vann silvermedaljen efter att ha vunnit samtliga partier, utom det mot Jörgen Magnusson. Olle Engström vann bronsmedaljen. Referat från SM 2015
---

[]()

Rapport från schack-sm för synskadade 2015
==========

Schack-SM för synskadade spelades mellan den 9-12 april på Almåsa konferens utanför Stockholm.

17 spelare gjorde upp i 2 klasser. Klass 1 spelade 5 ronder Berger medan ett schweizersystem begagnades i klass 2. Som domare fungerade Jonas Sandbom, från Stockholms Schackförbund. Sandbom gjorde en mycket god insats som domare och uppskattades särskilt för sitt djupa kunnande och sitt lediga och trivsamma sätt.

Jörgen Magnusson vann, för tredje året i rad, titeln som svensk mästare i schack för synskadade. Magnusson vann samtliga 5 partier och var aldrig hotad. Håkan Thomsson vann silvermedaljen efter att ha vunnit samtliga partier, utom det mot Jörgen Magnusson. Olle Engström vann bronsmedaljen.

Slutställning, klass 1:
----------

1. Jörgen Magnusson, 5 poäng;
2. Håkan Thomsson, 4 poäng;
3. Olle Engström, 3 poäng;
4. William Lyons, 2 poäng;
5. Dobrivoje Vokovic, 1 poäng;
6. Kourosh Javvi, 0 poän

I klass 2 kom slutsegern att stå mellan 2 av Norrlandsklubbens medlemmar. John Solén från Vilhelmina stod tillslut som välförtjänt segrare, efter att ha samlat ihop 4,5 poäng. Peter Tjernberg kom på andra plats med 4 poäng och Dika Hadziametovic belade tredjeplatsen med 3,5 poäng.

Slutställning klass 2:
----------

1. John Solén, 4,5 poäng;
2. Peter Tjernberg, 4 poäng;
3. Dika Hadziametovic, 3,5 poäng;
4. Peter Hjalmarsson, 3 poäng (12,5 KVP);
5. Hernan Sobredo, 3 poäng (11 KVP);
6. Rafetin Youmer, 3 poäng (10,5 KVP);
7. Bengt Eriksson, 3 poäng (8,5 KVP);
8. Ami Freij, 2 poäng (13 KVP);
9. Leif Jeppsson, 2 poäng (10,5 KVP);
10. Georgibelle Fröjse, 1,5 poäng;
11. Thammer Tomma, 1 poäng.

Att hålla till på Almåsa är alltid trevligt, så även denna gång. Maten som vi fick avnjuta var fantastisk från början till slut, såväl fisk- som kötträtter befanns vara mycket välkomponerade. Dessutom är Almåsa ett välkänt ställe för många och att orientera sig i området rönte inga större bekymmer.

Åldersspridningen vid årets SM var stor. Yngst var Thamer Tomma med sina 20 år. Äldst var Georgibelle Fröjse, som den 30 mars uppnådde den aktningsvärda åldern av 90 år. ”Bella” har varit och är alltjämt en aktiv schackspelare. 1978 blev hon sekreterare i Sveriges Synskadades Schackklubb, som det då hette. 1989 tillträdde hon som ordförande, en post som hon behöll i 9 år. Under hennes tid som ordförande ändrades organisationens namn till Sveriges Synskadades Schackförbund. Numer innehar Georgibelle Fröjse posten som sammankallande valberedare i Schackförbundet.

**Peter Tjernberg**