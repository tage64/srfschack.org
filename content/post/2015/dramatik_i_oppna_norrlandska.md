---
title: Dramatik i öppna Norrländska
lastmod: 2015-07-26
date: 2015-07-26
summary: Som vanligt avgjordes årets Öppna Norrländska Mästerskap i Undersåker i juli och den lyckade tävlingen bjöd på flera skrällar. Rapport från Öppna Norrlandsmästerskapet 2015
---

Det Öppna Norrlandsmästerskapet avgjordes mellan den 8-12 juli. Spelplatsen var hotell Fjällsätra (Undersåker, Åre kommun).

15 spelare (6 norrmän och 9 svenskar) spelade 7 ronder Monrad. Betänketiden var en och en halv timme per spelare plus trettio sekunder per drag.

Som domare fungerade Anders Nylén, Undersåker. Ett stort tack ska också riktas till bröderna Tormod och Otto Prytz, vilka var ovärderliga när lottningen inför kommande ronder skulle genomföras.

Den geografiska spridningen i årets turnering gick inte att klaga på. Förutom de norska gästerna kom Ami Freij resande enda från Helsingborg. Förhoppningsvis kan hon inspirera fler skåningar att delta vid nästa års mästerskap!

Åldersspridningen var inte heller något man kunde klaga på. Yngst var Tage Johansson med sina 13 år. Äldst var Georgibelle Fröjse med sina 90 år ”det svenska synskadeschackets grand old lady”, som Tormod Prytz uttryckte saken.

På förhand såg turneringen mycket öppen ut. Per Ivar Norum, som vunnit 4 år i rad, siktade på en ny triumf. Även Håkan Thomsson, Dobrivoje Vukovic och Olle Engström nämndes i förhandstipsen.

Den första ronden spelades på onsdagsmorgonen den 8 juli och bjöd inte på några större överraskningar. Rond 2 avgjordes på kvällen och föranledde inte heller några, av förvåning höjda, ögonbryn.

Den tredje ronden spelades på torsdagsmorgonen den 9 juli. Här vann Dobrivoje Vukovic mot en av huvudfavoriterna, nämligen Håkan Thomsson.

Tage Johansson hade en framgångsrik dag och vann sina 2 partier, på morgonen som svart mot Georgibelle Fröjse och på kvällen som vit mot Peter Tjernberg.

Den femte ronden spelades på fredagsmorgonen den 10 juli och innebar bland annat nya segrar för såväl Per Ivar Norum som för Tage Johansson. Norum besegrade Håkan Thomsson, medan Tage Johansson vann mot Steinar Volden.

Inför den sjätte ronden såg det ut som att det inte skulle gå att hejda Per Ivar Norum på hans väg mot den femte raka segern i Öppna NM. Norum mötte Tage Johansson, i ett av turneringens nyckelpartier. Här kan man nära nog tala om mirakel, då Johansson gick segrande ur striden med Norum. Partiet blev långt och i princip samtliga övriga spelare satt i spänd förväntan, en bit bort från spellokalen.

Tage Johansson vann partiet på tid och såg, i och med denna bedrift, till att det var svenskt i toppen inför slutronden. Dobrivoje Vukovic ledde nu turneringen på 5 poäng, tätt skuggad av Per Ivar Norum och Tage Johansson på 4,5 poäng.

I den sjunde ronden vann Dobrivoje Vukovic mot Tage Johansson och i och med den segern stod Vukovic också som turneringssegrare. Detta är något som ”Dobbe” inte ska be om ursäkt för; han spelade bra och vann i kraft av detta nära nog samtliga sina partier, den enda förlust han nödgades inkassera var mot Per Ivar Norum.

Per Ivar Norum kom på andra plats i turneringen, efter att i slutronden ha besegrat Tormod Prytz.

Olle Engström genomförde en stark turnering; han spelade bland annat remi mot Per Ivar Norum och vann mot Håkan Thomsson. I slutronden hade Engström inga problem med att vinna mot en vilt chansspelande Peter Tjernberg. Engström landade på 5 poäng och knep bronsmedaljen.

En trevlig medaljutdelning (samt plaketter och priser från prisbordet till samtliga deltagare) genomfördes under lördagseftermiddagen, under överinseende av Anders Nylén.

Mycket kan sägas om årets upplaga av det Öppna Norrlandsmästerskapet. Att vi har trevligt när vi ses och att vi får god mat och dryck är vi nog alla överens om. Ett stort tack ska riktas till den underbara, tålmodiga och gladlynta personalen på Hotell Åre Fjällsätra!

Anders Nylén ska också tackas för modet att hoppa in och döma denna turnering. Nylén kom in som en räddande ängel, då vår ordinarie domare spelade veteran-SM i schack samma vecka som Norrlandsmästerskapet ägde rum.

Ett stort tack ska också riktas till Per Ivar Norum för hans dokumentation av samtliga, i turneringen spelade, partier. Detta är en arbetsuppgift som tar en hel del tid i anspråk och vi är oerhört tacksamma över att Per Ivar vill utföra denna viktiga syssla, år efter år. Partierna, såväl från 

Det är också fantastiskt att få uppleva hur nya spelare kommer in och helt respektlöst tar för sig i turneringarna. Respektlöst är precis rätt ord för att beskriva Tage Johanssons framfart på brädet under veckan. Efter en något trevande start i de 2 första ronderna spelade han upp sig och bidrog, genom sin vinst mot Per Ivar Norum i rond 6, till att det blev svensk seger i årets turnering. Någon medalj fick Johansson inte i år, men undertecknad är övertygad om att han kommer att få det kommande år!

Datum för nästa års Öppna NM är redan ”spikat”. Turneringen går av stapeln mellan den 19-24 juli 2016, även nästa år håller vi till på hotell Fjällsätra.

Till sist återstår bara att rikta ett varmt tack till alla de spelare som deltog i turneringen! Alla ni behövs för att en bra turnering ska kunna arrangeras. Nästa år siktar vi på ännu fler deltagare, såväl från Sverige som från Norge!

Peter Tjernberg

Slutställning, Öppna NM 2015
----------

1. Dobrivoje Vukovic 6

2. Per Ivar Norum 5,5

3. Olle Engström 5

4. Tage Johansson 4,5

5. Tormod Prytz 4 (24,5)

6. Håkan Thomsson 4 (24)

7. Andreas Cederbom 4 (16,5)

8. Otto Prytz 3,5 (23)

9. Peter Tjernberg 3,5 (22)

10. Kari Kristine Engan 3,5 (21)

11. Steinar Volden 3 (20)

12. John Sandell 3 (17,5) og (20)

13. Peter Hjalmarson 3 (17,5) og (18,5)

14. Ami Freij 2,5

15. Georgibelle Fröjse 1,0
