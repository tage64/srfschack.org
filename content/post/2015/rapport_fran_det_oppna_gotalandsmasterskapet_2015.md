---
title: Rapport från det Öppna Götalandsmästerskapet 2015
lastmod: 2015-05-23
summary: Under Kristi himmelsfärdshelgen spelades traditionsenligt det öppna Götalandsmästerskapet.  Rapport från GM 2015
---

[]()

Rapport från det Öppna Götalandsmästerskapet 2015
==========

Under Kristi himmelsfärdshelgen, den 14-17 maj, spelades traditionsenligt det Öppna Götalandsmästerskapet i schack. Turneringen ägde rum på Glimåkra folkhögskola.

14 personer spelade 5 ronder Monrad. Betänketiden var en och en halv timme per spelare plus 30 sekunder per drag. För att undvika frironder ställde Solieman Khallat, elev vid folkhögskolan, upp och spelade, för detta ska han ha ett stort tack!

Som domare fungerade Dragutin Dolinec. Han gjorde som vanligt en mycket god domarinsats och är allmänt respekterad och uppskattad för sitt djupa schackkunnande och sin varma och positiva personlighet.

Den första ronden spelades på torsdag kväll. 2 av spelarna (Georgibelle Fröjse och Peter Tjernberg) kunde, till följd av resekrångel, inte delta i rond 1. Detta löstes genom att man lottade dessa 2 spelare mot varandra. När dessa 2 spelare anslöt till det övriga gänget, sent på torsdag kväll, fick de välja på att få en halv poäng var eller att genast sätta sig ner vid sina bräden och spela ett parti. De båda valde att göra upp om remi och tilldelades således en halv poäng var.

Glädjande nog fanns 2 juniorer med vid årets turnering. Tage Johansson och David Bonte Atterberg är 2 namn som man bör lägga på minnet, de kommer troligen att bli tongivande spelare inom några år. Johansson överraskade redan i rond 1 då han som vit besegrade Roger Wittiko.

Rond 2 spelades på fredagens morgon och bjöd på fortsatt spänning. Per-Arne Andersson besegrade Tage Johansson i ett mycket hårt och jämt parti. Redan här tycktes det som om dessa 2 spelare var huvudkandidater till att hemföra segern i turneringen.

Rond 3 spelades på kvällen och innebar bland annat nya segrar för såväl Per-Arne Andersson som Tage Johansson.

Den fjärde ronden spelades på lördagens morgon. Per-Arne Andersson och Peter Tjernberg utkämpade en hård kamp, som slutligen renderade i remi. Tjernberg tycktes vara på väg att vinna partiet, men stökade, enligt såväl eget som domarens förmenande, till det och lyckades inte avgöra.

Inför den femte och sista ronden ledde Per-Arne Andersson på 3,5 poäng, skuggad av ett antal spelare på 3 poäng. Andersson stod pall för trycket och besegrade sin klubbkamrat Stefan Johansson, medan Tage Johansson besegrade Peter Tjernberg i ett parti som mest liknade ett rejält och ogenomtänkt fältslag.

Slutligen stod Per-Arne Andersson som välförtjänt turneringssegrare på 4,5 poäng. Tage Johansson lade beslag på andraplatsen med sina 4 poäng och Roger Wittiko belade tredjeplatsen med sina 3,5 poäng. Det är bara att lyfta på hatten för de nya juniorerna som klev in i turneringen helt respektlöst och spelade mycket bra. I synnerhet Tage Johansson imponerade med sin framfart på brädet. David Bonte Atterberg förtjänar även han lovord; det ger hopp om en bra framtid för svenskt synskadeschack när man träffar ungdomar som dessa 2. deras energi och entusiasm smittade av sig på hela gruppen och gjorde turneringen till något mycket roligt och positivt.

Ytterligare en ny spelare, i form av Vicki Svedrell, deltog vid årets turnering. Trots att hon är helt ny som schackspelare ställde hon upp i turneringen, vilket var både modigt och förhoppningsvis lärorikt.

Förutom att spela schack fick de deltagande även chansen att umgås, promenera och i största allmänhet ha det bra.

Slutställning, Öppna Götalandsmästerskapet 2015:
----------

1, Per-Arne Andersson, 4,5 poäng;   
2, Tage Johansson, 4 poäng;   
3, Roger Wittiko, 3,5 poäng;   
4-6, David Bonte Atterberg, Peter Tjernberg, Stefan Johansson, 3 poäng;   
7-8, Ami Freij, Per Svensson, 2,5 poäng;   
9-11, Bengt Eriksson, Georgibelle Fröjse, Sulieman Khallat, 2 poäng;   
12, Rafetin Youmer, 1,5 poäng;   
13, Jonas Pettersson, 1 poäng;   
14, Vicki Svedrell, 0,5 poäng.

Peter Tjernberg