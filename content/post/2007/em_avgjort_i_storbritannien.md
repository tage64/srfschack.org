---
title: EM avgjort i Storbritannien
lastmod: 2010-01-25
summary: "EM avgjordes nyligen i Storbritannien. Fyra svenskar var på plats, och bäst lyckades Markus Berggren som blev 44:a. \n Rapport från EM 2007 av Richard Spele \n Partier från EM 2007 pgn-fil på 231kb \n Se resultat och läs om tävlingarna på www.braillechess.org.uk"
---

[]()

EM 2007 i England
==========

Den 13 augusti var det dags för avresa till nordöstra England och det europeiska mästerskapet i schack för synskadade. Sverige representerades av Markus Berggren, Patrik Berggren, Richard Spele och Olle Engström.

På eftermiddagen anlände vi till Durham, ett litet samhälle, 40 minuters bilresa söder om Newcastle. Inkvartering skede på S:t Aidans College, cirka 20 minuters promenadavstånd från byns centrum. Spellokal och matsal fanns åven på skolområdet och allt var mycket bra ordnat. Vid måltiderna satt vi vid sexmannabord så vi delade bord med Finlands två representanter Kari Holmela och Bengt Wikman. Norge och Danmark hade inte skickat några deltagare så vi sex var de enda skandinaviska deltagarna.

På tisdagen den 14 augusti började så tävlingen med 76 deltagare från 25 nationer. I första ronden var det inga större överraskningar och undertecknad var den enda av oss svenskar som skrapade ihop en halv poäng.

I rond två blev så lottningen lite enklare och Markus och Patrik vann sina partier och jag själv fortsatte med ytterligare en halva. Olle hade det fortsatt motigt.

I rond tre tog Markus och Patrik två fina vinster mot Graham Lilley 2155 och Kresimir Kacic-Karlin 2192. Olle fick också nu sin första poäng genom vinst mot tävlingens yngsta deltagare, Argiris Koumtsis, 12 år från Grekland. På toppborden förlorade tidigare polske mästaren Piotr Dukaczewski samt andra seedade Sergey Krylov och de tappade därmed kontakten med toppstriden.

I rond fyra fortsatte Markus att spela mycket övertygande och vann mot Hans-Dieter Bishoff 2169 och klättrade med sina tre av fyra upp till delad sjätteplats i tävlingen.

I rond fem mötte så Markus Piotr Dukaczewski 2339 IM. De höll på nästan tiden ut dvs sex timmar innan Markus blev matt efter att ha kämpat tappert. Patrik fick remi mot Frank Schellman 2141 efter ett riktigt hårt parti där bägge två pucklade på varandra rejält. På toppborden fortsatte första seedade Yuri Meskhkov 2418 IM sitt segertåg och tog sin femte raka seger och ledde därmed tävlingen.

I rond sex möttes på bord ett Jaroslav Olsar 2279 från Tjeckien och Yuri Meshkov från Ryssland och den hittills överlägsne ledaren fick se sig besegrad. Markus mötte ytterligare än IM, Rasim Nizam 2244 som han inte kunde rubba. Patrik hade ett häftigt mattangrepp mot Alexey Voronin 2141 men hamnade i ett förlorat slutspel som han klarade sig ur med remischackar. Olle spelade remi mot den meriterade Didier Dalschaert från Belgien. Undertecknad tog sin femte remi.

Måndagen den 20 augusti var det spelledigt och arrangörerna hade ordnat med guidning i byns katedral samt båttur på den omgivande floden. En trevlig dag om än lite kylslagen då det snarare var hösttemperaturer än sommarvärme.

I rond 7 försvarade Jaroslav Olsar sin ledning genom vinst mot regerande världsmästaren Vladimir Berlinsky 2330 IM. För Sverige var det endast Olle som tog poäng denna rond genom vinst mot Natasha Dalle, Belgien, en av de få tonåringarna i startfältet.

I rond åtta spelade Olsar remi på bord ett mot den regerande kvinnliga världsmästarinnan Lubov Ziltszova-Lisenko 2284 WM. Samtidigt vann Meshkov på bord två mot Sergey Smirnov Ryssland. Inför sista ronden var det därmed upplagt för en riktig rysare då nu Meshkov ledde med en halv kvalitetspoäng före Olsar. Patrik vann mot Miroslav Murin, Slovakien och hade därmed 50 % inför sista ronden.

I sista ronden tog Meshkov en snabb remi på bord ett och därmed kunde Olsar erövra mästerskapstiteln genom vinst mot Colin Crouch 2370 IM, Storbritannien. Nu var det Markus tur att besegra Miroslav Murin och då Patrik förlorade i sista ronden hamnade de bägge på fyra poäng och blev därmed bästa skandinavier i tävlingen. Olle besegrade undertecknad i sista ronden och hamnade därmed på fina tre och en halv poäng. Själv stannade jag på mina fem remier men var ändå nöjd då jag lyckats spela till mig ett elotal.

Slutställning:
----------

1. 1 Jaroslav Olsar, Tjeckien, 8 poäng
2. 2 Yuri Meskhov, Ryssland, 7,5 poäng
3. 3 Sergey Grigorchuk, Ukraina, 7 poäng
4. 4 Sergej Wassin, Ukraina, 6,5 poäng
5. 5 Delades av inte mindre än 11 spelare på 6 poäng

Sammanfattningsvis kan sägas att det var en stor sensation att den nye europamästaren blev den blott nioseedade Jaroslav Olsar och många av de tidigare storheterna fick lämna ifrån sig sina platser på toppborden. För oss svenskar var det en lyckad tävling för alla fyra då samtliga presterade över sin ranking och vi kunde nöjda sätta oss på planet hem till Stockholm.

Vid pennan  
**Richard Spele**