---
title: Rapport från Alvar Bloms minnesturnering
lastmod: 2010-01-25
summary: 2007 års turnering till Alvar Bloms minne gick av stapeln i Stockholm helgen 7-9 september.  Läs Richard Speles rapport från turneringen.
---

[]()

Alvar Bloms minnesturnering 2007
==========

Årets upplaga av Alvar Bloms minnesturnering gick av stapeln i Gotlandssalen helgen 7-9 september. 12 spelare kom till start och då det var en stor spännvidd i ranking delades tävlingen in i två grupper. Spelschemat fastställdes till fem ronder i två sexmannagrupper där alla skulle möta alla. Grupp A bestod av: Kay Hansen, Österrike, elo 2183, Patrik Berggren 1955, Jonatan Berggren 1949, Markus Berggren 1869, Håkan Thomsson 1663 och Dobrivoje Vukovic 1544. Grupp B bestod av: Håkan Stockhaus 1300, Bengt Eriksson 1184, Georgibelle Fröjse 1088, Fredrik Ljungdahl 930, Simon Stockhaus 885 och Leif Jeppsson 800.

Rond ett startade på fredag kväll och Håkan Thomsson överraskade där med att vinna över den topprankade Kay Hansen. Dobrivoje tog en meriterande remi mot svenske mästaren Markus och Jonatan vann brödrakampen mot Patrik. I grupp B vann Fredrik mot Håkan efter ett kämpaglatt parti. Även den andre junioren Simon vann sitt parti mot Georgibelle efter ett väl genomfört parti.

På lördag morgon var det dags för rond 2 och i grupp A var det väntade resultat.

I grupp B vann Bengt ett spännande parti mot Håkan och i juniormötet vann Simon över Fredrik. Efter en välbehövlig pizzalunch var det så dags för rond tre. I grupp A blev det återigen väntade resultat då Kay vann sin andra seger för dagen, Patrik besegrade Håkan och där det blev remi mellan bröderna Markus och Jonatan. I grupp B fortsatte Bengt sitt segertåg och vann sin tredje poäng mot Fredrik i ett parti med goda chanser för bägge. Håkan Stockhaus lyckades efter en lång och hård kamp ta sin första poäng mot Georgibelle. Leif startade övertygande mot Simon och efter att ha vunnit torn såg det lovande ut men förlorade efter att Simon lyckades med en klurig mattkombination.

På söndag morgon var det dags för rond fyra. Fredrik råkade olyckligtvis ut för feber och var tvungen att lämna WO i sina två sista partier.

I grupp B var det nu dags för en liten gruppfinal mellan Bengt och Simon som tagit vardera tre poäng. Ett spännande parti tog sin början där Bengt direkt i öppningen vann pjäs för att sen slarva bort damen mot torn. Efter ett vilt slagsmål stod Bengt som segrare efter en snygg mattsättning.

I grupp A skulle det nu avgöras och kampen stod mellan Jonatan, Kay och Markus. Jonatan behöll ledningen genom vinst mot Håkan och Markus orkade inte stå emot Kay som efter ett långt parti stod som segrare. Inför sista ronden var Bengt med sina fyra raka segrar redan klar vinnare i grupp B. Bengt avslutade säkert mot Georgibelle och spikade staket genom fem enpoängare i rad och stod därmed som segrare i grupp B. Simon säkrade en andraplats genom vinst mot pappa Håkan och slutade på fina fyra poäng och en massa plusranking. I grupp A blev det en direkt final i sista ronden då Jonatan och Kay möttes. Kay fick ett bra grepp i partiet och med en bonde över såg det länge ut som att han skulle ta hem segern. Men Jonatan kämpade hårt och lyckades trots tidsnöd hålla remi i slutspelet och därmed gick han obesegrad igenom turneringen och vann med totalt fyra poäng. Vid andra bordet möttes Markus och Patrik om tredjeplatsen och efter att Patrik haft goda vinstchanser slutade även denna kamp med remi.

Sammanfattningsvis kan sägas att indelningen i två grupper var en lyckad kombination som bidrog till att spänningen fanns kvar i hela turneringen och alla spelarna fick anstränga sig rejält i varje parti.

Vid pennan

**Richard Spele**

Slutställning grupp A:
----------

Jonatan Berggren, 4 poäng  
Kay Hansen, 3,5 poäng  
Markus Berggren, 2,5 poäng  
Patrik Berggren, 2,5 poäng  
Håkan Thomsson, 1,5 poäng  
Dobrivoje Vukovic, 1 poäng   

Slutställning grupp B:
----------

Bengt Eriksson, 5 poäng  
Simon Stockhaus, 4 poäng  
Håkan Stockhaus, 2 poäng  
Georgibelle Fröjse, 2 poäng  
Fredrik Ljungdahl, 1 poäng  
Leif Jeppsson, 1 poäng