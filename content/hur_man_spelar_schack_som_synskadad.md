---
title: Hur man spelar schack som synskadad
menu: main
---

### Hur spelar man schack när man inte ser?

**Den stora skillnaden är att den som inte ser måste känna. Då välter
alla pjäser, och dessutom är det förbjudet enligt tävlingsreglerna. **

Lösningen är enkel. Den som inte ser använder ett specialbräde. I detta
finns ett hål i varje ruta. Varje pjäs har en pinne som fot och står
därför stadigt i hålet. Man ser skillnad på vita och svarta pjäser genom
att de svarta har en spik i huvudet.

För övrigt är det ingen skillnad i reglerna. Tävlingar sker på exakt
samma och lika villkor, givetvis med vissa praktiska modifikationer. Det
finns till exempel speciella schackklockor där den synskadade kan
använda en hörlur och få uppläst av en elektronisk röst hur mycket tid
som återstår.

Vid tävlingar har motståndarna var sitt bräde. Anledningen till detta är
att båda spelarna ska ha möjlighet att titta på brädet hela tiden. Den
som ser använder ett vanligt schackbräde medan den som inte gör det
använder sitt specialbräde.

När den ene spelaren gjort sitt drag säger han/hon sitt drag högt.
Spelaren utför draget på sitt bräde och trycker på klockan. Den andre
spelaren utför samma drag på sitt bräde samt upprepar draget högt så att
inga missförstånd sker. När man säger dragen använder man mycket exakta
och tydliga formuleringar. Exempel: springare felix sex. Detta är
viktigt så att missförstånd undviks. Tävlingsdomaren kontrollerar hela
tiden att de båda spelarna har samma ställning på sina bräden.

Som schackspelare måste man lära sig koordinatsystemet, david sju, felix
sex, etc. Det är inte svårt. Det underlättas av att schackbrädet kan ha
markeringar på kanterna.

Den synskadade får använda sig av ett alternativt skrivsätt för att
anteckna dragen. Det kan till exempel vara reglett, punktskrivmaskin,
fickminne eller annan inspelningsutrustning. Det viktiga är att man inte
får använda sig av dator, mobiltelefon, smarta klockor, elektroniska
punktdisplayer eller andra elektroniska verktyg där dommaren inte kan
kontrollera så att man inte fuskar.
