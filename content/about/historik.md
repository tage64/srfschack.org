---
title: Historik
menu:
  main:
    parent: about
    weight: 1
---

Sveriges Synskadades Schackförbund bildades 1946, då under namnet De
Blindas Korresponddensschackklubb. På 1960-talet började närschacket bli
en viktig del i klubbens verksamhet och man ändrade då namn till
Sveriges Synskadades Schackklubb. Den 1 januari 1991 omvandlades klubben
till förbund, och då antogs namnet: Sveriges Synnskadades Schackförbund.
De tre ”lokala” klubbar som hade verksamhet för synskadade i Stockholm,
Skåne och Norrland anslöt sig till förbundet. Därutöver kunde enskilda
schackspelare vara direktanslutna till förbundet. 

Det var på initiativ av ångermanlänningen John Westin som en
korrespondensschackturnering för synskadade startades i mitten på
1940-talet. Turneringen som såvitt man känner till var den första
rikstäckande schacktävlingen för synskadade i Sverige samlade fem
deltagare: Holger Bergstrand, Alvar Blom, Seved Eriksson, John Westin
och Folke Åkerman. Tävlingen vanns sedermera av Bergstrand. I
korrespondensen diskuterades hur en permanent schackverksamhet bland
synskadade skulle kunna organiseras, och detta ledde fram till bildandet
av De Blindas Korrespondensschackklubb. Den 15 september 1946
fastställdes som datum för klubbens födelse.

Information om klubben spreds via punktskriftstidningen De Blindas
Veckoblad. Medlemsavgiften sattes till 1 krona, och från början fick
klubben 14 medlemmar. Till klubbstyrelse utsågs John Westin, ordförande
och tävlingsledare, Holger Bergstrand och Seved Eriksson. Under närmare
20 år sköttes styrelsearbetet och medlemskontakterna helt och hållet per
korrespondens.

I juni 1948 hade medlemsantalet ökat till 21. I början av 1956 var
antalet uppe i 38. Vid årsskiftet 1968/69 hade klubben 48 medlemmar.
Från början hade klubben några utländska medlemmar, framförallt från
Norge och Danmark, men i mitten av 1960-talet profilerade man sig som en
svensk verksamhet.

När Korr.-schackklubben bildades fanns ett relativt stort antal
potentiella medlemmar. Många synskadade hade lärt sig spela schack när
de gick på internatskolan Tomteboda i Solna. Tomteboda var en skola för
synskadade. Den startades år 1888, och upphörde inte som skola förrän
1986. På Tomteboda gavs intresserade elever möjlighet att lära sig spela
schack. Även vid de så kallade yrkesskolorna för synskadade förekom
schack.

En viktig faktor för klubbens utveckling var att punktskriftstidningen
Schackbladet började utges år 1947. Denna tidning har alltsedan dess
varit klubbens husorgan, och Schackbladet har med åren vuxit kraftigt i
omfång. Draghjälp i utvecklingen av schackverksamheten fick klubben
också i och med att Axel Hirsch år 1947 donerade 6.000 kronor till
Tomteboda Blindinstitut för "främjande av schackspelet bland eleverna
såväl som bland vuxna blinda". Capablancas "Lärobok i schack", i
översättning av Eric Carlén, framställdes på punktskrift med hjälp av
dessa pengar. En del av pengarna gick också direkt till
korr.-schackklubben.

År 1949 förstärktes kassan avsevärt genom en förfrågan om bidrag som
riktades till De Blindas Förenings länsföreningar. 16 föreningar skänkte
mellan 10 och 50 kronor, vilket gav ett sammanlagt tillskott på drygt
500 kronor. På utgiftssidan stod framförallt prispengar i
mästerskapsturneringarna och problemlösningstävlingarna, men sammantaget
ökade ändå klubbens kapital stadigt. Då närschacket slog igenom i slutet
på 1960-talet gavs en hel del bidrag från De Blindas Förening (nuvarande
Synskadades Riksförbund) till olika arrangenmang. Klubben gavs ett
årligt verksamhetsbidrag, vilket sedermera utbetalades av KMA
(Kronprinsessan Margaretas Arbetsnämnd). Tyvärr finns idag inget
grundbidrag från KMA, men de stöttar ändå verksamheten med anslag till
ungdomsverksamhet och nordiskt samarbete.

Från begynnelsen sköttes klubbkassan av Holger Bergstrand. 1956 invaldes
Hilding Wickter som ordinarie ledamot i styrelsen och han tog samtidigt
över kassörsposten. Hilding Wickter (1898 - 1983) var den som utarbetade
mera heltäckande stadgar för klubben. 1957 avled John Westin, och
Bergstrand övertog då tillfälligt ordförandebestyren. I dessa bestyr
ingick att vara tävlingsledare, och kopplingen mellan ordförandeskap och
tävlingsledarfunktion fanns kvar ända fram till år 1975. I början på
1960-talet fick ordförandeposten en mera permanent lösning genom Göte
Linghede. 1989 fick för övrigt förbundet sin första kvinnliga ordförande
genom Georgibelle Fröjse.

Att man i början höll sig till korrespondensschack hade flera naturliga
förklaringar. Att förflytta sig i Sverige var krångligt för synskadade i
avsaknad av färdtjänst och ledsagarservice. De enskilda synskadades
ekonomi var också ett hinder för närschackturneringar. I Stockholm var
dock förhållandena för närschack gynnsammare, och här bildades faktiskt
De Blindas Schackklubb (nuvarande Synskadades Schackklubb i Stockholm)
redan år 1938. Existensen av denna närschackklubb kan vara en förklaring
till att relativt få stockholmare blev medlemmar i korr.-schackklubben.
Det var under Linghedes ledning som närschacket slog igenom på
1960-talet, och därmed lades grunden till förbundets nuvarande form.

## Ordförandelängd:

- 1946-1957 John Westin
- 1957 (en del av året) Holger Bergstrand
- 1958-1959 Emil Olofsson
- 1960-1961 Henry Johannisson
- 1962-1975 Göte Linghede
- 1975-1981 Folke Åkerman
- 1981-1987 Tord Berglund
- 1987-1989 Jörgen Magnusson
- 1989-1998 Georgibelle Fröjse
- 1998-2006 Bengt Eriksson
- Från 2006 Håkan Thomsson

Att Schackbladet uppstod är främst två engagerade herrars förtjänst.
Holger Bergstrand (1892 - 1985) ägnade sig åt en vittomfattande
korrespondens, såväl inom Sverige som internationellt. Bland annat
brevväxlade han med den blinde redaktören Harald Thilander, som drev ett
punktskriftstryckeri i Stocksund utanför Stockholm. Genom deras
brevväxling väcktes idén om en schacktidning för blinda. Då inga
ekonomiska medel fanns att uppbringa för detta så beslöt sig Thilander
för att finansiera utgivnignen av en sådan tidning.

I juni 1947 utkom det första numret av punktskriftstidningen
Schackbladet. Som redaktör fungerade Holger Bergstrand. Ytterligare två
nummer gavs ut det första året, och från och med 1948 utkom tidningen
med fem åttasidiga nummer per år. Innehållet utgjordes av kort
information om klubben och dess verksamhet, partier från schackvärlden
(hämtade ur olika böcker och tidskrifter) samt en
problemlösningstävling.

Det kan inte nog understrykas hur viktig Schackbladet varit för
verksamhetens utveckling. En rikstäckande klubb är naturligtvis beroende
av att kunna ge regelbunden information till sina medlemmar. Det
schackliga materialet i Schackbladet har dessutom givit synskadade
möjlighet att utvecklas som spelare.

En bit in på 1950-talet övertogs redaktörsskapet av Alvar Blom, som
arbetade vid Thilanders tryckeri. Vid denna tid utökades Schackbladet
till att vara 12-sidigt, och tidningen började också utkomma med sex
nummer per år. De Blindas Förening tog på 1950-talet över
tryckeriverksamheten och utgivningen av Schackbladet. Tidningens omfång
har ökats successivt och idag utkommer den med fem 44-sidiga nummer per
år. Sedan 1979 utgavs Schackbladet även på kassettband och från år 2007
utkommer tidningen på punktskrift och daisy (daisy =digital audio
information system = MP3 med utvecklad sökfunktion). Alvar Blom var
redaktör för tidningen i närmare 30 år. Han efterträddes år 1982 av Jan
Berglund, och år 1991 övertog Håkan Thomsson uppdraget som redaktör för
Schackbladet.

1964 spelades det första svenska mästerskapet i närschack för
synskadade. Sedan 1975 har SM i närschack ordnats varje år. Närschacket
är idag dominerande inom förbundets verksamhet. [En lista med samtliga
svenska mästare återfinns
hÄr.](http://www.srfschack.org/Omoss/Svenskamastare/)

1969 började man spela nordiska mästerskap för synskadade. NM spelas
vart annat år. Från början avgjordes NM dels individuellt och dels med
fyramannalag. Från och med 1995 har den individuella klassen tagits bort
och istället avgörs NM med sexmannalag.

I slutet på 1950-talet bildades International Braille Chess Association,
IBCA, som är världsschackförbundet för synskadade. 1961 ordnades den
första schackolympiaden för synskadade i Västtyskland. Olympiaderna är
nationstävlingar för fyramannalag. Olympiader för synskadade har sedan
dess anordnats ungefär vart fjärde år.

Sverige deltog för första gången i olympiaden 1964. Sedan dess har
Sverige varit med vid samtliga olympiader.

1966 ordnade IBCA ett individuellt Europamästerskap för synskadade.
Vinnare bllev Milenko Cabarkapa från Jugoslavien. Från år 1970 har IBCA
ordnat individuella VM ungefär vart fjärde år.

## Individuella världsmästare för synskadade:

- 1970 Milenko Cabarkapa, Jugoslavien
- 1975 Nikolaj Rudenski, Sovjetunionen
- 1978 Sergej Krylov, Sovjetunionen
- 1982 Sergej Krylov, Sovjetunionen
- 1986 Vladimir Berlinski, Sovjetunionen
- 1990 Strobol Khamdamov, Tadzhikistan
- 1995 Murat Junusov, Kazakstan
- 1998 Sergej Smirnov, Ryssland
- 2002 Murat Junusov, Kazakstan
- 2006 Vladiimir Berlinski, Ryssland
- 2010 Yuri A Meshkov, Ryssland
- 2015 Jacek Stachanczyk, Polen
- 2019 Predrag Nikac, Montenegro

Bästa svenska placering i ett synskade-VM är från 1990 där Jörgen
Magnusson delade plats nr 2-5.

Första VM:et för kvinnor spelades 1986 och vanns av Teresa Debowska från
Polen. Sedan år 1989 heter dock världsmästarinnan för synskadade Lubov
Zsiltzsova. Hon är från Ukraina, och försvarade senast sin titel vid
VM-turneringen i Grekland i juli 2005.

Jörgen Magnusson (född 1967) har blivit juniorvärldsmästare för
synskadade fyra gånger: 1985, 1986, 1987 och 1988. År 1989 blev Neven
Milivojevic bästa svensk i JVM med en andraplats, på samma poäng som
segraren. För sina prestationer i JVM för synskadade har Jörgen
Magnusson och Neven Milivojevic erhållit FIDE-mästartitlar.

Tage Johansson blev även juniorvärldsmästare för synskadade år 2022.

 

**Håkan Thomsson och Tage Johansson**
