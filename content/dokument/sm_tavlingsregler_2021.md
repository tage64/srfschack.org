---
title: Tävlingsregler för SM
---

**Antagna vid Sveriges Synskadades Schackförbunds årsmöte 2021**

En turnering om svenskt mästerskap (SM) för synskadade ska på initiativ av Sveriges Synskadades Schackförbund arrangeras varje år. Förbundets styrelse beslutar om tid, plats och deltagaravgift för SM samt utser ansvarig arrangör och tävlingsledning.

Vid SM kan penningpriser, medaljer och/eller andra priser förekomma. Beslut angående eventuella priser fattas av styrelsen. Särspel (se nedan) ska spelas om samtliga priser i alla klasser.

SM är öppet för förbundets synskadade medlemmar. Inbjudan till SM ska publiceras på förbundets hemsida på Internet samt meddelas de lokala klubbarna senast fem veckor före turneringens startdatum.

SM spelas som en turnering med fem ronder. Betänketiden ska vara 30 drag på en och en halv timme och därefter partiet färdigt på 30 minuter per spelare, eller (om Fischerklocka används) 90 minuter per spelare plus 30 sekunder per drag. Styrelsen, eller den eller dem styrelsen utsett, beslutar om huruvida Fischerklocka ska användas. Planerade avbrott av partierna ska ej förekomma.

SM kan spelas i en eller flera klasser. Om turneringen består av färre än tolv spelare avgörs turneringen i en enda klass. Segraren blir svensk mästare för synskadade. Om tolv eller fler spelare deltar kan SM spelas i flera klasser, där segraren i klass I blir svensk mästare för synskadade (angående klassindelningsregler, se nedan).

Klass I ska bestå av sex spelare som möts i en bergerturnering, eller av åtta eller ett högre (jämnt) antal spelare som möts i en turnering enligt monrads eller något annat liknande system som anbefalles av domaren.

Klass II ska bestå av sex spelare som möts i en bergerturnering, eller av sju eller flera spelare som möts i en turnering enligt monrads eller något annat liknande system som anbefalles av domaren.

Ytterligare klasser kan konstrueras på samma sätt som klass II. Styrelsen kan från år till år besluta om hur många klasser som ska genomföras när man sett det aktuella deltagarantalet.

### Klassindelning

Klassindelningen sker enligt spelarnas senaste ELO-tal (enligt FIDE) innan turneringsstart, så att de högst rankade förs till klass I, de därnäst rankade till klass II och så vidare. Om en spelare saknar rankingtal ska han/hon tilldelas ett uppskattat rankingtal. Dessutom ska hänsyn tagas till resultatet vid närmast föregående års SM enligt följande:

- Den svenska mästaren ska spela i klass I.
- Segraren i lägre klass ska erbjudas möjlighet att spela i närmsta högre klass (gäller ej seende spelare).

Dessutom har förbundets styrelse, eller den eller dem styrelsen utser, rätt att placera ett antal spelare i högre klass än vad ovanstående regler anger. Det antal spelare som på detta sätt kan placeras i högre klass är två, plus en per det antal klasser som ordnas vid aktuellt SM.

### Seendes deltagande i SM

Seende spelare med anknytning till Sveriges Synskadades Schackförbund kan deltaga i SM, men endast i klasser som inte spelar om titeln svensk mästare för synskadade. Om SM något år avgörs i en enda klass så kan seende spelare inte deltaga.

### Särspel

Särspel ska ske mellan de som tagit lika många poäng och därmed delar prisplatser. Detta gäller såväl i fråga om SM-titeln som i övriga klasser. Det kan alltså vara två eller flera spelare.

Särspelet sker om möjligt i samband med SM-turneringen. Annars beslutar förbundets styrelse om tid och plats för särspelet.

#### Tillvägagångssätt

- Spelare med lika antal poäng i en klass och som delar en eller flera prisplatser delas in i en särspelsgrupp.
- Vid särspelsgrupper om två spelare spelas två partier om 10 minuter + 10 sekunders tillägg, alternativt 20 minuter om fischerklocka inte används. Mellan partierna ska spelarna byta färger. Vem som börjar med vilken färg ska lottas av domaren. Om inget avgörande har nåtts efter dessa två partier ska ett armagedon med 7 minuter för svart och 9 minuter för vit spelas. Blir partiet remi vinner svart.
- Vid särspelsgrupper om tre eller fyra spelare rangordnas spelarna efter kvalitétspoäng (domaren bestämmer detaljerna). Vid tre spelare möter sedan tvåan trean i ett särspel om två spelare (se ovan). Vinnaren möter sedan ettan i ett nytt särspel. Vid fyra spelare möter ettan trean och tvåan fyran. Vinnarna från dessa två grupper möts sedan i ett särspel medan förlorarna möts i ett särspel om tredjeplatsen om nödvändigt.
- Vid särspelsgrupper med fler än fyra spelare är det upp till domaren att bestämma spelform med hänsyn till rättvisa och tillgänglig tid.
- Vid särspel med fler än två spelare kan domaren besluta om att minska från två till ett parti om 10+10 innan armagedon i vissa matcher på grund av tidsbrist. Detta måste dock beslutas om på förhand, innan något parti i särspelet har påbörjats.
